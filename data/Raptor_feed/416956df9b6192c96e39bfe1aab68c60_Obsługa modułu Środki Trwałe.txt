Obsługa modułu Środki Trwałe
Metadata

url: http://192.168.33.19/master/docs/company/instrukcje-stanowiskowe/standarodwe/obsluga-modulu-st
scraped_at: 2024-09-05T12:15:30.508242
last_updated: 2024-09-05T12:15:30.508387
parent_id: 21c021b76586e248072c806c95187f09
path: aPaczka Plugin/Dobre praktyki/Szkolenia - B2B/Zestawienie webinaria/Zestawienie eSzkolenia/Inter stal/Handel/Magazyn/Praca z czytnikiem/Rozliczenie produkcji/Ustawienia Przyjmowanie Towaru na pakowaniu/Laguna/Analizy/Okucia/Montan stal/Obsługa modułu Środki Trwałe
meta_tags: ['amortyzacji', 'środka', 'trwałego', 'środków', 'trwałych', 'ramach', 'wartości', 'wartość', 'należy', 'zdarzenia']

Content
Charakterystyka modułu Środki Trwałe
Kartoteka Środka Trwałego i dokument OT
Moduł Środków Trwałych, zwany również Księgą Inwentarzową, zapewnia ewidencję wszelkich środków trwałych (ST), środków trwałych niskocennych (STN), wartości niematerialnych i prawnych (WNIP), czy wyposażenia (W). Pozwala na automatyczne naliczenie i zaksięgowanie miesięcznej amortyzacji według zdefiniowanych parametrów (m.in. stawka, wartość początkowa) na wskazane wcześniej konta księgowe. Umożliwia rejestrację wszelkich zmian w majątku firmy.
Umiejscowienie i uprawnienia
Warunkiem koniecznym pozwalającym na korzystanie z modułu Środków Trwałych jest posiadanie w kluczu licencyjny dostępu do Księgi Handlowej. Aby rozpocząć prace w module należy z poziomu menu głównego w odnaleźć moduł Środki Trwałe a następnie przejść do właściwej zakładki. Informacje orasz szczegółowy opis zakładek wchodzących w skład Środków trwałych został opisany poniżej.
Zasada funkcjonowania
Moduł Środków trwałych pozwala na ich ewidencje jak również naliczania miesięcznych amortyzacji oraz dokonywania określonych zdarzeń związanych z jego użytkowaniem
Podzielony został na trzy obszary, do których zaliczamy:

Listę środków trwałych – jest to rejestr wszystkich wprowadzonych kartotek środków trwałych;
Miesięczną amortyzację – stanowi listę naliczeń odpisów amortyzacyjnych za wskazany okres;
Zdarzenia – jest to lista wszystkich zdarzeń dokonanych na poszczególnych kartotekach ŚT we wskazanym okresie.

Każdy zakup podlegający ewidencji w Księdze Inwentarzowej firmy jest wprowadzany przez Użytkownika za pośrednictwem karty środka trwałego w module Środki Trwałe. W ramach formularza karty, gromadzone są informacje dotyczące nagłówka (czyli danych identyfikujących podany ŚT), danych początkowych oraz danych pochodzących z OT (związanych z odbiorem ŚT). Do danych podstawowych (zawartych w nagłówku), konfigurowanych podczas zakładania nowej kartoteki, zaliczamy:

NUMER INWENTARZOWY (nadawany ręcznie),
NUMER KŚT (wprowadzany ręcznie),
NAZWA i OPIS środka trwałego / WNiP / wyposażenia,
RODZAJ określający, czy jest to środek trwały (ST), środek trwały niskocenny (STN), wartość niematerialna i prawna (WNIP), czy wyposażenie (W),
GRUPA (przypisanie do konkretnej grupy zdefiniowanej w ustawieniach programu),
ODDZIAŁ (w ramach którego użytkowany jest dany ŚT),
RÓŻNA AMORTYZACJA PODATKOWA I BILANSOWA (opcja pozwalająca przypisać różne stawki osobno dla amortyzacji podatkowej i amortyzacji bilansowej lub wprowadzić różne wartości dla każdej z tych rodzajów amortyzacji – funkcja dostępna po zapisaniu kartoteki środka trwałego i wybraniu opcji [Edytuj] w dolnej części formularza),


Karta Środka Trwałego (zaznaczono dane początkowe do wprowadzenia)
Po wypełnieniu danych podstawowych i zapisaniu karty należy dokonać przyjęcia środka trwałego. Aby to uczynić, w dolnym prawym rogu okna należy kliknąć przycisk [Funkcje] i dalej [Dodaj nowe zdarzenie], a następnie [Odbiór środka trwałego], tak jak zilustrowano to na PrtScn poniżej.

Funkcja utworzenia dokumentu odbioru środka trwałego (OT)
Na karcie OT wypełniamy pozostałe dane potrzebne do ewidencji środka trwałego z zakresu dokumentu nabycia, dat czy wartości i stawek. W szczegółach są to:

DATA NABYCIA (data zakupu lub praktycznie może być to data wystawienia faktury zakupu),
DATA PRZYJĘCIA (data przyjęcia środka trwałego do użytkowania),
DATA AMORTYZACJI (wskazuje od którego miesiąca rozpocznie się naliczanie amortyzacji, domyślnie dla amortyzacji liniowej będzie to miesiąc następujący po miesiącu z daty przyjęcia),
WARTOŚĆ POCZĄTKOWA BILANSOWA (wartość netto zakupu stanowiąca podstawę dla amortyzacji),
WARTOŚĆ POCZĄTKOWA PODATKOWA (wartość netto zakupu przyjęta dla amortyzacji podatkowej),
RODZAJ STOSOWANEJ AMORTYZACJI (jednorazowa lub liniowa),
STAWKA AMORTYZACJI BILANSOWEJ i PODATKOWEJ (jeżeli są różne),
UŻYTKOWNIK (imię i nazwisko dla loginu z VENDO),
LOKALIZACJA (aktualne miejsce użytkowania dla ŚT),
OPK (aktualny ośrodek/miejsce powstawania kosztu z listy dostępnych OPK),
numer DOKUMENTU NABYCIA (numer faktury zakupowej),
OPIS – dodatkowy opis dla dokumentu OT.


Dialog - Odbiór środka trwałego (OT)
W przypadku UŻYTKOWNIKA wybieramy pracownika mającego utworzony login w programie VENDO. Jeżeli takiego loginu nie ma, należy go założyć w menu Pracownicy i na zakładce Pracownicy wybrać przycisk „Dodaj” w lewym górnym rogu okna listy.
W kwestii OPK wybieramy dostępny ośrodek/miejsce powstawania kosztu z listy dostępnych OPK. W przypadku konieczności założenia/dołożenia nowego OPK należy udać się do Ustawień programu i dalej wybrać Słowniki. W ramach Słowników wybieramy z sekcji Ustawień ogólnych – Ośrodki Powstawania Kosztów (OPK) i dodajemy nowe lub modyfikujemy dostępne wpisy.
W zakresie ustawień GRUPY ŚRODKÓW TRWAŁYCH, LOKALIZACJI lub WARTOŚCI DOWOLNYCH wszelkich modyfikacji (dodawania nowych lub edycji już istniejących wpisów) dokonujemy w ramach listy tabel słownikowych (menu Ustawienia > Główne > Słowniki).

Lista tabel słownikowych – parametry modułu Środki Trwałe
Po uzupełnieniu danych na dokumencie OT i jego zatwierdzeniu, na karcie ŚT następuje ich aktualizacja w obszarze informacji pochodzących z dokumentu nabycia oraz wartości początkowych. Należy pamiętać, że dokument OT w ramach danego środka trwałego możemy dodać tylko raz. Wydruku dokumentu OT dokonujemy wybierając przycisk „Drukuj” z menu „Funkcje” na karcie OT. Wydruk zawiera dane zawarte w ramach dokumentu przyjęcia oraz samej kartoteki ŚT.

Wydruk dokumentu OT
Edycji już wprowadzonych danych na karcie ŚT dokonujemy po wybraniu przycisku „Edytuj” w prawym dolnym rogu karty. Wówczas zostaje zwolniona blokada edycji danych początkowych (z nagłówka).

Opcja „Edytuj” umożliwiająca edycję zapisanej kartoteki ŚT
W przypadku modyfikacji danych wprowadzonych na dokumencie OT, należy udać się na zakładkę Zdarzenia w ramach karty ŚT i edytować widoczny tam dokument OT (po wyborze tego rodzaju zdarzenia w dolnej części karty).
W ramach karty ŚT mamy dostęp do szeregu opcji dostępnych pod przyciskiem „Funkcje” w dolnym prawym rogu. Zaliczamy do nich możliwość:

wprowadzenia/edycji kont księgowych dla księgowania amortyzacji (opcja Konta księgowania środka trwałego) – opcja szerzej opisana w podrozdziale dotyczącym księgowania amortyzacji,
wprowadzenia BO umorzenia (opcja Wartość amortyzowana poza programem) – dotyczy sytuacji, kiedy przenosimy środek trwały do systemu VENDO z innego systemu, gdzie rozpoczęto już jego amortyzację lecz zakończenie jej naliczania będzie mieć miejsce już w VENDO. Wówczas dla prawidłowego wyliczenia wartości bieżącej należy podać wartość już dokonanej amortyzacji w poprzednim programie księgowym;
przeliczenia / skasowania lub wygenerowania brakującego planu amortyzacji dla środka trwałego;
dodania nowego zdarzenia dla ŚT (opcja Dodaj nowe zdarzenie , opisana w poniższym podrozdziale);
pokazania podsumowania wartości dla ŚT;
dokonania wydruku dokumentu OT lub dedykowanej etykiety z szablonu.

Pozostałe funkcjonalności modułu Środki Trwałe
Moduł ewidencji środków trwałych umożliwia ponadto:

rejestrowanie zmian wartości (np. przeszacowanie) przyjętych i amortyzowanych już środków trwałych (zwiększenie lub zmniejszenie wartości),
rejestrowanie i zmianę opiekuna (Użytkownika),
rejestrowanie i zmianę lokalizacji środka trwałego,
zmianę metody prowadzonej amortyzacji,
zmianę przypisanego OPK,
dodanie nowego elementu (składowego) środka trwałego,
likwidację lub sprzedaż środka trwałego (dokument LT/ST).

Rejestracji lub zmiany powyższych danych dokonujemy w ramach „Funkcji” karty środka trwałego (PrtScn poniżej). Taki sam efekt osiągniemy przechodząc na zakładkę Zdarzenia w ramach kartoteki ŚT po wybraniu przycisku [Dodaj] w prawym dolnym rogu (po wyborze odpowiedniego rodzaju zdarzenia w dolnej części karty).

Dodawanie zdarzeń w ramach funkcji kartoteki środka trwałego
Do pozostałych funkcji modułu ŚT możemy zaliczyć także:

generowanie i aktualizację planu amortyzacji dla każdego ŚT z osobna,
generowanie wydruków dla poszczególnych zdarzeń związanych ze środkami trwałymi (m.in. wydruki OT, LT, ST, przeszacowania, zmiany opiekuna, zmiany lokalizacji itp.),
automatycznie naliczanie miesięcznej amortyzacji oraz jej księgowanie (na skonfigurowane wcześniej konta księgowe w ramach kartotek ŚT),
wydruki raportów (Środki Trwałe stan na dany miesiąc, Zestawienie ŚT w zestawieniu rocznym wg grup, Amortyzacja w zestawieniu rocznym wg grup, a także konfigurowalny raport listy ŚT z możliwością wyfiltrowania tylko umorzonych w 100% ŚT lub wg. miejsc lokalizacji użytkowania itp.).

Zdarzenia
Jak opisano powyżej, w ramach kartoteki środka trwałego mamy możliwość dokonywania określonych zdarzeń związanych z jego użytkowaniem. Zdarzenia te dotyczą zarówno umieszczania stosownych informacji na karcie środka trwałego po raz pierwszy (dotyczy przede wszystkim Użytkownika (opiekuna środka trwałego), Lokalizacji (miejsca użytkowania) czy Ośrodka Powstawania Kosztu (OPK)), jak również wszelkich zmian czy aktualizacji danych.
W ramach Przeszacowania możemy dokonać zmiany wartości środka trwałego (zwiększenie lub zmniejszenie). W przypadku zwiększenia zmienia się „wartość po zdarzeniach” na karcie danego środka trwałego, umożliwiając naliczenie nowego planu amortyzacji, według którego będą wyliczane odpisy amortyzacyjne w nowej wysokości. W podobny sposób program umożliwia zmniejszanie wartości środka trwałego, rejestrując stosowne zdarzenia „in minus” (w polu zmiany wartości wpisujemy ją, poprzedzając znakiem „minus”). Tego typu zdarzenia odnotowywane są z datą powstania, datą wpływu na amortyzację (określa od którego miesiąca zmiana powinna zostać uwzględniona w amortyzacji) oraz opisem dotyczącym powodu zmiany. Należy pamiętać, aby po wprowadzeniu zdarzenia zwiększającego / zmniejszającego jego wartość, koniecznie zaktualizować (przeliczyć) jego plan amortyzacji (jeżeli uprzednio był wyliczony na karcie środka trwałego), celem aktualizacji kwot nowych odpisów amortyzacyjnych.
W przypadku Zmiany opiekuna (użytkownika środka trwałego) należy podać datę, od kiedy obowiązuje zmiana, a następnie wybrać nowego użytkownika z listy. Dodatkowo zmianę można opatrzyć stosownym opisem. W ten sam sposób dokonujemy także rejestracji użytkownika po raz pierwszy.
Zmiana lokalizacji (miejsca użytkowania) środka trwałego wymaga podania daty zajścia zdarzenia, jak również wyboru stosownej lokalizacji (ze zdefiniowanego słownika) oraz ewentualnego umieszczenia opisu. W ten sam sposób dokonujemy również podania lokalizacji po raz pierwszy.
W przypadku, kiedy będziemy musieli zmienić metodę stosowanej amortyzacji, mamy możliwość skorzystania ze stosownej opcji. W zakładce „Zdarzenia” należy dodać nowe zdarzenie Zmiana metody amortyzacji i podać datę zaistnienia zdarzenia , datę od której nowa metoda amortyzacji będzie obowiązywać, wskazać nową metodę amortyzacji (z dostępnych jednorazowa lub liniowa), podać nową stawkę dla amortyzacji (bilansowej oraz jeżeli przewidziano podatkowej), a także ewentualnie uzupełnić opis dla zaistniałego zdarzenia.
Oprócz powyższych zmian / aktualizacji danych mamy możliwość w podobny sposób uzupełnić lub zmienić ośrodek powstawania kosztu OPK dla danego środka trwałego. Zmiany tej dokonujemy w analogiczny sposób jak zmiany opisane powyżej.
W ramach kartoteki środka trwałego mamy możliwość zbudowania go z poszczególnych elementów. Wówczas dany ŚT stanowi zestaw elementów, które można dodać lub zaktualizować na zakładce „Zdarzenia”. W ramach formularza podajemy datę dodania elementu , datę wpływu na amortyzację (wartość elementu zwiększa wartość bieżącą do amortyzacji), nazwę wprowadzanego elementu, wartość bilansową i (jeżeli przewidziano) podatkową , a także uzupełniamy opis, czyli krótką charakterystykę elementu. Jak już wspomniano, należy pamiętać, że dodawane elementy mają wpływ na wartość bieżącą danego środka trwałego, a co za tym idzie na wartość poszczególnych odpisów amortyzacyjnych. Po dodaniu lub zaktualizowaniu listy elementów należy ponownie przeliczyć plan amortyzacji środka trwałego (jeżeli był wcześniej utworzony).

Dodawanie elementu w ramach kartoteki środka trwałego
Ostatnim rodzajem zdarzenia, dostępnym w ramach kartoteki środka trwałego jest Likwidacja. W momencie zniszczenia, wyeksploatowania uniemożliwiającego dalsze użytkowanie lub sprzedaży środka trwałego dokonujemy jego likwidacji z majątku firmy. Tworząc zdarzenie Likwidacja podajemy datę zaistnienia zdarzenia , datę jego wpływu na amortyzację, przyczynę likwidacji (krótki powód likwidacji – pole opisowe), status (wybieramy z dostępnych opcji likwidacja lub sprzedaż) oraz opis zaistniałego zdarzenia (wraz z ewentualnym uzasadnieniem likwidacji). Należy pamiętać, że jeżeli na likwidowanym środku trwałym pozostała jeszcze wartość bieżąca, powinniśmy najpierw dokonać jej umorzenia do zera, za pośrednictwem przeszacowania (powinniśmy zmniejszyć wartość środka trwałego do zera za pomocą zdarzenia Przeszacowanie zgodnie z datą likwidacji środka trwałego). Należy również zaktualizować plan amortyzacji.

Sprzedaż środka trwałego (zdarzenie Likwidacja ŚT)
W przypadku zdarzeń OT (Odbiór środka trwałego) , Przeszacowanie czy Likwidacja , powinniśmy pamiętać, że oprócz wykonania stosownych dokumentów (zdarzeń) na karcie środka trwałego powinniśmy również dokonać stosownych księgowań PK w Księdze Handlowej. Nowym podejściem w module ŚT jest traktowanie zdarzeń jako odrębnych dokumentów z własną numeracją. Każde z następujących zdarzeń:

OT (Odbiór środka trwałego)
Przeszacowanie
Zmiana opiekuna
Zmiana lokalizacji
Zmiana metody amortyzacji
Zmiana OPK
Dodanie elementu
Likwidacja

posiada swój unikalny numer zdarzenia, nadawany automatycznie i uzupełniony o sufix konkretnego rodzaju zdarzenia. Dzięki temu na liście zdarzeń (zakładka „Zdarzenia” w module ŚT) mamy możliwość przeglądania wszystkich zdarzeń danego rodzaju, bez względu na to jakich konkretnych kartotek środków trwałych dotyczą. Takie podejście daje również możliwość wydruku każdego ww. zdarzenia zgodnie z podpiętą etykietą wydruku.
Plan amortyzacji środka trwałego
Plan amortyzacji to rozpisana, założona amortyzacja na przyszłe miesiące. W oparciu o plan można ewidencjonować amortyzacje (służy do rozplanowania odpisów amortyzacyjnych w poszczególnych okresach – miesiącach). Plan sam w sobie nie zmienia wartości środka trwałego.
Plan amortyzacji można sporządzić:

ręcznie – sami określamy parametry amortyzacji (tworzymy okresy i przypisujemy im wartości);
automatycznie – program sam wyliczy plan amortyzacji, aż do całkowitego umorzenia środka trwałego (według danych podanych na kartotece środka trwałego, zwłaszcza wartości początkowej / po zdarzeniach oraz stawki amortyzacji).

Utworzenia planu amortyzacji dokonujemy w ramach karty ŚT (okno główne), korzystając z menu „Funkcje”. W ramach opcji, mamy do dyspozycji:

Przeliczenie planu amortyzacji środka trwałego – powoduje wygenerowanie planu amortyzacji, jeżeli jeszcze nie był utworzony,
Kasowanie niewykonanego planu amortyzacji – skutkuje usunięciem niezamortyzowanych odpisów (czyli takich, do których nie została jeszcze naliczona amortyzacja),
Generowanie brakującego planu amortyzacji – tworzy odpisy, które zostały uprzednio usunięte lub których brakuje do wykonania planu amortyzacji.


Plan amort. z zaznaczonymi odpisami, które zostały już wykonane (zamortyzowane)
Wygenerowany plan amortyzacji dostępny jest na zakładce Plan w ramach kartoteki ŚT. Mamy możliwość edycji lub usuwania poszczególnych odpisów. Możemy też bezpośrednio spod planu naliczyć amortyzację dla niewykonanych odpisów (np. dla miesiąca 201911 PrtScn powyżej) wybierając przycisk [Funkcje] i opcję [Wykonaj zaznaczony plan amortyzacji].
Rozpisanie planu amortyzacji środka trwałego nie jest niezbędne dla naliczenia i zaksięgowania odpisów amortyzacyjnych. Jeżeli plan amortyzacji nie jest wygenerowany, system wylicza odpisy „na bieżąco” w momencie tworzenia amortyzacji na dany miesiąc, zgodnie z danymi zawartymi w kartotece środka trwałego. W przypadku wygenerowania planu amortyzacji, odpisy nie są już przeliczane w momencie tworzenia amortyzacji (jest ona naliczana zgodnie z zapisami planu). Plan amortyzacji zaimplementowany w standardzie VENDO jest wystarczający dla prawidłowej ewidencji ŚT i majątku firmy.
Jeżeli potrzebne jest zastosowanie degresywnej metody amortyzacji środka trwałego należy odpowiednio zmodyfikować odpisy amortyzacyjne w planie amortyzacji konkretnego ŚT. Tak jak wspomniano wcześniej, program zawsze w pierwszej kolejności amortyzuje ŚT według wartości z planu amortyzacji.
Raporty
Do standardowych raportów w ramach modułu ŚT zaliczamy:

Listę środków trwałych – to podstawowy widok listy wprowadzonych kartotek środków trwałych (pierwsza zakładka modułu), który dzięki możliwości personalizacji (dodawania i usuwania kolumn) pozwala przygotować bardzo rozbudowane zestawienia zawierające zdecydowaną większość danych pochodzących z kartotek ŚT oraz planu amortyzacji i naliczeń amortyzacji;
Środki trwałe stan na dany miesiąc – raport prezentuje dane dla poszczególnych środków trwałych na wskazany miesiąc. Ponadto możemy wskazać grupę i/lub rodzaj środków trwałych wyświetlanych w raporcie. Zakres danych wyświetlanych w raporcie jest dosyć szeroki i obejmuje informacje pochodzące z kartoteki ŚT, w tym wartości poszczególnych zdarzeń dotyczących środka trwałego. Raport można wykonać w Raportach dostępnych spod przycisku „Funkcje” na Liście środków trwałych;
Środki trwałe w zestawieniu rocznym wg. grup – raport prezentuje stan środków trwałych według grup dla poszczególnych kryteriów typu: stan początkowy (stan na początek roku obrachunkowego), zakup, zwiększenia, zmniejszenia, sprzedaż, likwidacja czy stan końcowy (stan na koniec roku obrachunkowego). Podobnie jak powyżej, raport można wykonać w Raportach dostępnych spod przycisku „Funkcje” na Liście środków trwałych;
Amortyzacja w zestawieniu rocznym wg. grup – podobnie jak powyżej, raport prezentuje wartości amortyzacji według grup środków trwałych dla następujących wartości: Amortyzacja BO (amortyzacja na początek roku), suma już wykonanej amortyzacji w roku, wartość amortyzacji narastająco z BO, amortyzacja nieaktywnych środków trwałych, amortyzacja dla poszczególnych miesięcy (od stycznia do grudnia – miesiącami), Amortyzacja BZ (wartość amortyzacji bilansu zamknięcia). Raport można wykonać w Raportach dostępnych spod przycisku „Funkcje” na Liście środków trwałych.

Zakres importu danych
W początkowym etapie pracy na programie (np. w trakcie wdrożenia), bądź też w trakcie bieżącej pracy system VENDO oferuje możliwość importu kartotek środków trwałych. Import odbywa się poprzez zaczytanie danych z odpowiednio przygotowanego szablonu pliku (najczęściej w formacie MS Excel xls lub xlsx). W ramach szablonu importu zakłada się przeniesienie następujących danych:

dotychczasowego numeru inwentarzowego (zostaje zachowany pierwotny numer ŚT),
numeru KŚT,
rodzaju ewidencji (ST, WNP, W – odpowiednio Środek Trwały, Wartość Niematerialna i Prawna, Wyposażenie),
nazwy oraz opisu,
grupy (klasyfikacja danego środka trwałego wg. przyjętej grupy),
numeru pierwotnego dokumentu nabycia,
daty nabycia (z faktury pierwotnej zakupu),
daty przyjęcia (dla środków trwałych w pełni zamortyzowanych jest to data przyjęcia środka trwałego, dla środków trwałych które są jeszcze w trakcie amortyzacji jest to miesiąc poprzedzający miesiąc rozpoczęcia amortyzacji w systemie VENDO, czyli jeżeli rozpoczęcie pracy w systemie VENDO ma mieć miejsce 01 stycznia 2020 roku, a pierwszą amortyzację w nowym systemie chcemy naliczyć za styczeń 2020 r. to data przyjęcia powinna być określona jako 31 grudnia 2019 r.),
rodzaju amortyzacji (linowa lub jednorazowa),
informacji czy amortyzacja bilansowa różni się od podatkowej (T/N),
wartości bilansowej (początkowa) środka trwałego,
stawki amortyzacji bilansowej,
wartości umorzenia bilansowego BO (jeżeli wystąpi),
wartości podatkowej (początkowej) środka trwałego (jeżeli dotyczy),
stawki amortyzacji podatkowej (jeżeli dotyczy),
wartości umorzenia podatkowego BO (jeżeli dotyczy). Po zaimportowaniu danych, należy je odpowiednio zweryfikować (i ewentualnie uzupełnić) oraz podać konta księgowań dla amortyzacji (opisano w poniższym podrozdziale).

Naliczanie i księgowanie amortyzacji
Naliczanie miesięcznej amortyzacji
Naliczenie amortyzacji odbywa się dwoma metodami:


amortyzacja liniowa (czyli comiesięczne odpisy w stałej wartości),
jednorazowe umorzenie.

System VENDO w pełni obsługuje naliczenie obydwoma powyższymi metodami.
W przypadku amortyzacji liniowej, każdy z wprowadzonych środków trwałych ma przypisywaną indywidualnie stawkę amortyzacji wprowadzoną oddzielnie dla wartości bilansowej jak i podatkowej (jeżeli dotyczy).
Naliczenia amortyzacji dokonujemy na Liście środków trwałych. W pierwszej kolejności należy odpowiednio przygotować listę aktywnych kartotek środków trwałych, przefiltrowując ją z kartotek, które zostały już w pełni zamortyzowane. W tym celu należy założyć filtr na kolumnie Wartość bieżąca klikając prawym przyciskiem myszy na nagłówek z nazwą kolumny i wybierając opcję Dodaj filtr na kolumnę. W parametrach filtra należy wykluczyć wartość „0,00” dla przedziału pierwszego (zgodnie z Rysunkiem poniżej). Dzięki temu na liście zostaną tylko te kartoteki ŚT, których wartość bieżąca jest większa od zera, co oznacza, że posiadają jeszcze wartość do zamortyzowania / umorzenia. Jeżeli na Liście środków trwałych nie mamy kolumny Wartość bieżąca wówczas należy ją dodać klikając opcję [Dostosowanie listy kolumn] z nagłówka listy z nazwami kolumn i wybrać przeciągając ją na wiersz z nagłówkami kolumn.

Dialog ustawienia parametrów filtra na kolumnie z Wartością bieżącą
Po przygotowaniu listy (przefiltrowaniu tylko kartotek posiadających wartość bieżącą do amortyzacji) zaznaczamy wybrane lub wszystkie kartoteki w ramach listy i prawym przyciskiem myszy wskazujemy stosowną opcję:

Generuj miesięczną amortyzację dla zaznaczonych środków trwałych,
Generuj miesięczną amortyzację dla wszystkich środków trwałych.

Po wybraniu jednej z powyższych opcji system podpyta o miesiąc, dla którego ma być naliczona amortyzacja w ramach roku obrachunkowego, w którym aktualnie pracujemy. Następnie zostaną automatycznie utworzone odpisy amortyzacyjne dla wskazanych (lub wszystkich) środków trwałych. Należy pamiętać, że w ramach zaznaczonych środków trwałych do naliczenia amortyzacji nie powinniśmy uwzględniać środków trwałych zamortyzowanych jednorazowo (pod warunkiem, że uprzednio została dla nich już naliczona amortyzacja). Naliczenie amortyzacji jest widoczne w ramach kartoteki środka trwałego w dolnej części, dotyczącej wyświetlanych wartości przeliczonych na wskazany miesiąc oraz zbiorczo w osobnej zakładce Amortyzacje (PrtScn poniżej). Ponadto wszystkie naliczenia z danego miesiąca są widoczne w zakładce Miesięczna amortyzacja w ramach modułu.

Zakładka Amortyzacje w ramach kartoteki ŚT
Dopóki naliczenia amortyzacji nie zostaną zaksięgowane, mamy możliwość ich swobodnego usuwania (na zaznaczonych naliczeniach należy wybrać z klawiatury [Delete] i zaakceptować usunięcie).
Księgowanie naliczonej amortyzacji
System VENDO umożliwia automatyczne księgowanie dokonanych naliczeń amortyzacji. Aby było to możliwe należy na każdym środku trwałym podlegającym amortyzacji wypełnić dane odnośnie kont księgowych, przewidzianych do księgowania naliczeń amortyzacji.

Okno z kontami księgowymi dla amortyzacji /konta poglądowe/
Zgodnie z powyższą ilustracją, do podstawowych kont dla księgowania amortyzacji zaliczamy:

konto umorzenia (gdzie podajemy stosowne konto zespołu „0” dla księgowania umorzeń),
konto amortyzacji podatkowej (konto kosztowe amortyzacji podatkowe/bilansowej),
konto amortyzacji niepodatkowej (używane, kiedy na karcie środka trwałego zaznaczono opcję „Różna amortyzacja podatkowa i bilansowa”),
konto amortyzacji zespołu 5 (konto kosztowe amortyzacji podatkowej księgowanej równolegle),
konto rozliczenia kosztów (zwykle „490”).

Oprócz ww. kont do dyspozycji są również konta dla księgowań pozabilansowych WN / MA, które można wykorzystać także dla dodatkowych księgowań bilansowych równoległych. Obok nazwy każdego konta księgowego, w nawiasie, podano skrót klawiszowy do wyświetlenia planu kont dla danego pola i wyboru konta księgowego z planu (zamiast wpisywać konto ręcznie).
Po odpowiednim skonfigurowaniu kartoteki środka trwałego (ustawieniu parametrów dotyczących amortyzacji i kont księgowych) możemy przystąpić do księgowania naliczonych wcześniej odpisów. Aby tego dokonać należy udać się do zakładki Miesięczna amortyzacja i zaznaczyć odpisy, które chcemy zaksięgować. Następnie prawym przyciskiem myszy (lub po wybraniu przycisku „Funkcje” w górnym lewym rogu okna) wskazujemy stosowną opcję:

Księguj wszystkie miesięczne amortyzacje, lub
Księguj zaznaczone miesięczne amortyzacje.

Po wybraniu jednej z powyższych możliwości system zapyta o Dziennik księgowy, w którym ma zostać zaksięgowany PK z amortyzacją, miesiąc księgowania oraz opis nagłówka zapisu księgowego. Po wskazaniu odpowiednich parametrów, system automatycznie zaksięguje odpisy amortyzacyjne w module Księgi Handlowej. Stosowny zapis księgowy dostępny będzie w odpowiednim dzienniku i okresie Księgi, jak również w module Środki Trwałe, po wskazaniu konkretnego naliczenia odpisu amortyzacyjnego i wybraniu funkcji Dokument księgujący amortyzację.
Images












