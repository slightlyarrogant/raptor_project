Procedura zamknięcie msc w F.P.
Metadata

url: http://192.168.33.19/master/docs/company/procedury-standaryzacyjne/finanse-i-ksiegowosc/zamkniecie-miesiaca-p
scraped_at: 2024-09-05T12:17:43.342075
last_updated: 2024-09-05T12:17:43.342275
parent_id: 21c021b76586e248072c806c95187f09
path: aPaczka Plugin/Dobre praktyki/Szkolenia - B2B/Zestawienie webinaria/Zestawienie eSzkolenia/Inter stal/Handel/Magazyn/Praca z czytnikiem/Rozliczenie produkcji/Ustawienia Przyjmowanie Towaru na pakowaniu/Laguna/Analizy/Okucia/Montan stal/Procedura zamknięcie msc w F.P.
meta_tags: ['należy', 'dokumenty', 'dokumentów', 'kont', 'jeżeli', 'jest', 'prawidłowo', 'wszystkie', 'księgowych', 'konta']

Content
Wstęp
Niniejsze opracowanie wykorzystuje wiedzę i informacje pozyskane podczas wdrożeń przede wszystkim w firmach produkcyjnych wykorzystujących księgowania w układzie rodzajowym i wydziałowym oraz charakteryzujące się standardowym rozliczeniem produkcji z wykorzystaniem cen wyliczanych lub ewidencyjnych dla wyrobów gotowych, produkcją w toku (wycenianą w koszcie materiałów) oraz rozliczające koszty produkcyjne (wyksięgowywanie sald kosztowych kont produkcyjnych) na koniec każdego miesiąca (okresu).
Uprawnienia\lokalizacja
Ustawienia > Główne > Słowniki > Rok obrachunkowy
Menu > Dokumentny > Dokumenty: sprzedaży/kosztowe/zakupowe/magazynowe
Czynności niezbędne do zaksięgowania dokumentów
Aby możliwe było zaksięgowanie dokumentów, należy zwrócić uwagę na następujące aspekty:

dokumenty muszą być prawidłowo wystawione (wprowadzone), sprawdzone pod kątem formalno-merytorycznym i zamknięte;
tam, gdzie to konieczne, dokumenty przed zamknięciem powinny być rozliczone z płatnościami lub fakturami zaliczkowymi;
tam, gdzie to konieczne, powinny być wystawione dokumenty pochodne (np. FZ z PZ, FV z WZ itp.);
moduł księgowy powinien być prawidłowo skonfigurowany, podobnie jak wzorce księgowe.

Dokumenty sprzedaży
Przed dokonaniem księgowania, należy: dokonać sprawdzenia dokumentów (faktur, paragonów) pod kątem ich poprawności pod względem formalnym i merytorycznym, tj.:

sprawdzić prawidłowość zastosowanych stawek VAT (zwłaszcza, gdy dokument ma naliczony VAT, a powinien być wewnątrzunijny lub eksportowy);
sprawdzić rodzaj dokumentów, czyli tzw. eksportowość (kraj, wewnątrzunijny, eksportowy itp.), dokumenty powinny mieć zgodny typ eksportowości oraz prawidłowo wybraną walutę i kurs (zgodnie z obowiązującymi przepisami i polityką rachunkowości);
sprawdzić czy wszystkie dokumenty są wystawione chronologicznie i są zamknięte. Po zamknięciu miesiąca nie powinno być dokumentów w buforze - takie dokumenty nie mogą być zaksięgowane, ani rozliczone w VAT;
dla dokumentów faktur i ich korekt powinny być wystawione wszystkie WZ, nie księgujemy dokumentów FV/KFV bez wystawionych WZ (chyba że mamy uzasadnienie dla takiej czynności). Podobnie tyczy się to paragonów, jeżeli w ustawieniach programu przewidziano generowanie do nich dokumentów WZ;
w przypadku faktur rozliczanych zaliczkami, powinny one być prawidłowo rozliczone z fakturami zaliczkowymi (ZA) przed ich zamknięciem;
dokumenty powinny być prawidłowo porozliczane z płatnościami;
nie powinny widnieć nierozliczone płatności zaliczkowe (może to oznaczać brak faktur zaliczkowych lub FV sprzedaży);

należy sprawdzić poprawność dat sprzedaży D1 (inaczej wykonania usługi / dostarczenia towaru) i wystawienia D2 i uwzględnić ich rozbieżności (jeśli zasadne) przy księgowaniu oraz przenoszeniu do rejestrów VAT. Aktualnie zasadne jest księgowanie dokumentów sprzedaży do KH i przenoszenie ich do rejestrów VAT według daty sprzedaży (D1). Ale uwaga, nie dotyczy to korekt wystawionych w wersji 2018-05 i późniejszych, gdzie data sprzedaży zawsze jest tożsama z datą sprzedaży z dokumentu korygowanego (pierwotnego). Korekty sprzedaży księgujemy według daty wystawienia (D2), zaś do rejestru VAT zgodnie z obowiązującymi przepisami(np. dla korekt zmniejszających według miesiąca daty otrzymania; dla korekt zwiększających „in plus” wg. okresu sprzedaży) ;
wszystkie dokumenty testowe, jeżeli takie występują, powinny zostać usunięte. Jeżeli dokumenty te występują w ciągu numeracyjnym już powystawianych faktur VAT, wówczas powinny być one niezwłocznie anulowane.
Dokumenty zakupowe / kosztowe
w przypadku dokumentówKO Kosztowych:

w pierwszej kolejności należy sprawdzić prawidłowość wybranych kartotek kosztowych na dokumencie. W zdecydowanej większości przypadków kartoteki te bezpośrednio reprezentują konto księgowe kosztu rodzajowego (tzw. „4xx” czwórka), zatem jeżeli zostanie wybrana nieprawidłowa kartoteka spowoduje to księgowanie na błędne konto 4xx;
należy zwrócić szczególną uwagę, czy wybrane kartoteki kosztowe są prawidłowo skonfigurowane, tzn. mają prawidłowo pouzupełniane konta księgowe (Konto KH1, Konto KH2 (jeżeli przewidziano). Ponadto należy mieć na uwadze, że na kartotekach warto mieć poustawiane domyślne opcje dotyczące odliczenia VAT i procentu odliczenia, jak również domyślne OPK (jeżeli występuje) – opcje te można ustawić na zakładce Pozostałe dane w Kartotece Kosztowej w Towarach w Magazynie;
należy dokonać weryfikacji dat na dokumentach KO oraz znacznika VAT (obok miesiąca rejestru VAT). Należy pamiętać, że znacznik „Rejestr VAT” ma być zaznaczony, jeżeli odliczamy jakąkolwiek kwotę VAT z dokumentu (choćby częściowo); w przypadku, gdy dokument ma nie trafić do rejestru VAT haczyk ma być odznaczony. Należy się upewnić, że data „miesiąca rejestru VAT” jest prawidłowa i nie jest wcześniejsza niż data otrzymania dokumentu (może nie dotyczyć faktur na OO) (domyślnie „miesiąc rejestru VAT” zawsze podpowiada się z miesiąca daty otrzymania dokumentu);


(jeżeli występuje księgowanie równoległe na konta zespołu „5xx”) dokumenty muszą mieć uzupełnione (wybrane z listy) OPK na każdej pozycji. Bez wskazanych OPK na pozycjach dokumentu nie zaksięguje się konto zespołu 5xx... także nie będziemy mogli prawidłowo zaksięgować tych dokumentów. Jeżeli okaże się, że na dokumentach brakuje wskazanych OPK, należy dokument odrozliczyć (jeżeli dokonano rozliczenia z płatnością), a następnie otworzyć do bufora (za pomocą funkcji specjalnych) i poprawić stosowne pozycje dokumentu uzupełniając na nich OPK;


ponadto na poszczególnych pozycjach dokumentów kosztowych musimy mieć prawidłowo ustalone odliczenie VAT (opcja TAK lub NIE (bez WARUNKOWO)) oraz procent odliczenia (tam, gdzie jest odliczenie częściowe ma być wpisany procent odliczenia, zazwyczaj 50%);
należy zweryfikować, czy dokumenty posiadają prawidłowy typ eksportowości (kraj, wewnątrzunijny, import itp.) oraz walutę i wprowadzony kurs;
w przypadku gdy, dokument był płacony przez pracownika, który otrzymał na niego zaliczkę z kasy bądź przelewem, w polu "Rozrachunek z..." powinien być wybrany kontrahent wewnętrzny tego pracownika (chyba, że przewidziano inaczej);
(do wersji 2018-05) w przypadku dokumentów wystawionych na OO lub wewnątrzunijnych / importowych należy sprawdzić, czy zostały wystawione dokumenty SW (Sprzedaż Wewnętrzna). W przypadku braku dokumentów, należy je wygenerować (na dokumencie > Funkcje > Dokumenty pochodne > Wystaw dokument sprzedaży wewnętrznej SW);

w przypadku dokumentów FZ Faktur Zakupu:

należy zweryfikować, czy dokumenty posiadają prawidłowy typ eksportowości (kraj, wewnątrzunijny, import itp.) oraz walutę i wprowadzony kurs;
należy sprawdzić, czy pozycje dotyczące kosztów dodatkowych (takich jak np. transport, przepakowanie) zostały prawidłowo wprowadzone w ramach kartotek kosztowych na dokumencie;
należy upewnić się, że dokument ma prawidłowo wygenerowaną PZ, a wartości magazynowe na obydwu dokumentach (PZ i FZ) są zgodne (jeżeli PZ nie została jeszcze wygenerowana, jej brak należy odpowiednio uzasadnić);
należy zwrócić uwagę i zweryfikować dane podstawowe (daty, odliczenie VAT, dane kontrahenta);
(do wersji 2018-05) w przypadku dokumentów wystawionych na OO lub wewnątrzunijnych / importowych należy sprawdzić, czy zostały wystawione dokumenty SW (Sprzedaż Wewnętrzna). W przypadku braku dokumentów, należy je wygenerować (na dokumencie > Funkcje > Dokumenty pochodne > Wystaw dokument sprzedaży wewnętrznej SW);
dokumenty powinny być pozamykane i prawidłowo porozliczane z płatnościami (jeżeli możliwe). W przypadku konieczności dokonania zmian na dokumentach (np. zmiany OPK) należy otworzyć dokument do bufora (na dokumencie > Funkcje > Funkcje specjalne > Otwieranie dokumentu), usuwając wcześniej rozliczenia z płatnościami.

Dokumenty magazynowe
dla dokumentów PW:

należy bezwzględnie przypilnować, aby przed zaksięgowaniem dokumentów PW wszystkie dokumenty z danego okresu były pozamykane i wycenione. Na liście dokumentów nie mogą się znajdować dokumenty oznaczone kolorem czerwonym (niewycenione lub niewycenione częściowo) oraz niebieskim (dokumenty w buforze). Dokumenty w buforze nie zaksięgują się w ogóle, zaś dokumenty PW wycenione częściowo zaksięgują się, lecz będzie to księgowanie niekompletne i blokujące aktualizację wartości niewycenionych pozycji. Konsekwencją braku wyceny pozycji dokumentów PW będzie brak wartości partii, co spowoduje brak kosztu własnego przy wydaniu / rozchodu z magazynu (niedoszacowanie kosztów produkcji lub brak realnych kosztów sprzedaży);
(dla produkcji, gdzie WG są wyceniane wg cen wyliczanych) należy także pamiętać, że jeżeli pomimo częściowo niewycenionych PW, dokumenty PW lub RW (zarówno rozchód z produkcji jak i rozchód surowców / materiałów na produkcję) lub WZ / FV zostały już zaksięgowane, to wówczas nie będzie możliwe ponowne przeliczenie wyceny dla PW. Dekretacja dokumentów rozchodowujących będzie blokowała możliwość zmian / aktualizacji cen na wyrobach / półproduktach. Dlatego też, na moment wyceny lub aktualizacji wyceny WG / półproduktów, zarówno dokumenty PW, jak i dokumenty rozchodowujące RW / WZ / FV nie mogą być zaksięgowane. Dokumenty FV lub PR nie muszą zostać usunięte z rejestrów VAT (jeżeli wcześniej zostały do nich przeniesione). Przeniesienie do VAT nie blokuje wyceny WG / półproduktów na PW z produkcji;
(dla produkcji, gdzie WG są wyceniane wg cen ewidencyjnych / stałych) obowiązuje reguła opisana w powyższym podpunkcie z jedną różnicą. Dokumenty RW rozchodowujące surowce lub materiały na produkcje nie muszą być odksięgowane, aby prawidłowo wycenić / zaktualizować wycenę PW. Ze względu na to, że ceny na PW są ewidencyjne, nie są one kalkulowane (wyliczane) na podstawie cen surowców zużytych do produkcji, lecz zaciągane np. z kartoteki WG;
nie powinno być produkcyjnych dokumentów PW wystawionych ręcznie (nie powiązane z KKW). Takie dokumenty nie będą mogły być automatycznie wycenione. Należy zwrócić uwagę, czy takie dokumenty występują, a jeżeli tak, to dlaczego i czy zostały ręcznie, prawidłowo wycenione i zamknięte;
należy mieć na uwadze, aby kartoteki towarowe były prawidłowo skonfigurowane. Często zdarza się tak, że schematy księgowe bazują na ustawieniach kartotek, aby prawidłowo określić konto księgowe. Do najpopularniejszych oznaczeń na kartotece zaliczamy: o grupę III (przynależność jako surowiec / handlowy / wyrób / półprodukt) – kryterium bardzo często używane w księgowości dla celów rozróżnienia towarów handlowych od wyrobów z własnej produkcji (wymóg UoR ). Co do zasady, kartoteka towarowa zawsze powinna być przypisana do jednej roli (tzn. zawsze jest np. wyrobem bądź surowcem). Nie powinno być sytuacji, gdzie kartoteka towarowa raz jest wyrobem, a raz towarem handlowym (dotyczy standardu VENDO). Jeżeli jednak z jakichś powodów nie można jednoznacznie przydzielić jednej roli do kartoteki towarowej, wówczas należy skorzystać z niestandardowej procedury księgowania, wykorzystującej przy tworzeniu wzorców księgowych np. dedykowane pluginy; o grupy I/II – kryteria dodatkowe pozwalające m.in. księgować na konta księgowe wg. różnych grup asortymentowych i in.;
należy zwrócić szczególną uwagę na dane podstawowe dokumentu jak: oddział, seria, magazyn, ewentualnie kontrahent, czy dedykowane dla księgowości wartości dowolne (jeżeli przewidziano). Trzeba się upewnić, czy nie ma nieprawidłowości w tym zakresie (np. błędne wybranie magazynu może spowodować użycie błędnego konta księgowego do księgowania dokumentu, nie wspominając już o nieprawidłowościach w obiegu dokumentów i ruchów magazynowych;

dla dokumentów RW:

przed zaksięgowaniem dokumentów RW wszystkie dokumenty z danego okresu należy zamknąć i wycenić;
w kwestii wyceny RW surowców / materiałów na produkcję, wartości pobierane są bezpośrednio z magazynu (wg. partii z dokumentów PZ zakupowych lub PW inwentaryzacyjnych / BO). Należy się więc upewnić, że dokumenty przychodowe, zwłaszcza PZ są prawidłowo wycenione (nie tylko w zamykanym okresie lecz narastająco);
w przypadku dokumentów RW produkcyjnych (rozchody półproduktów z produkcji), należy zwrócić uwagę, czy są prawidłowo wycenione. Jeżeli konieczna okaże się aktualizacja wyceny pozycji RW, wówczas należy tego dokonać przez zaksięgowaniem dokumentów magazynowych (i FV/KFV) i rozliczeniem produkcji;
dla dokumentów RW tworzonych ręcznie (nie produkcyjnych), np. rozchodowujących towary lub wyroby na potrzeby własne lub na cele reprezentacji / reklamy, należy upewnić się, że są prawidłowo wycenione i pozamykane. Dokumenty takie powinny być wystawiane na odrębnej serii / seriach, aby nie kolidowały z dokumentami produkcyjnymi;
jeżeli przewidziano dodatkowe mechanizmy (np. pluginowe) służące przeliczaniu danych na dokumentach RW pod kątem księgowości (np. nadawanie OPK-ów lub przypisywanie kont księgowych dla księgowania), wówczas należy się upewnić, że przed zaksięgowaniem dokumentów zostały one uruchomione i poprawnie wykonane;

dla dokumentów PZ:

przed zaksięgowaniem dokumentów PZ należy upewnić się, że wszystkie dokumenty są pozamykane i prawidłowo wycenione. Podobnie jak w przypadku dokumentów PW na liście dokumentów nie powinny się znajdować pozycje oznaczone kolorem czerwonym (niewycenione lub niewycenione częściowo) oraz niebieskim (dokumenty w buforze). Dokumenty w buforze i niewycenione nie zaksięgują się w ogóle. Dokumenty PZ wycenione częściowo zaksięgują się, lecz będzie to księgowanie niekompletne i blokujące aktualizację wartości niewycenionych pozycji. Tak jak w przypadku dokumentów PW, konsekwencją braku wyceny pozycji dokumentów PZ będzie brak wartości partii, co spowoduje brak kosztu własnego przy wydaniu WZ / rozchodu z magazynu RW (zerowe pozycje na RW spowodują niedoszacowanie kosztów produkcji);
system umożliwia wprowadzenie i zamkniecie dokumentu PZ wyłącznie ilościowo bez uzupełniania cen i dokonywania rozchodów z tej dostawy. Należy jednak pamiętać, że dopóki nie otrzymamy FZ i uzupełnimy cen (po zamknięciu wygenerowanego FZ z PZ należy zsynchronizować ceny na dokumencie PZ), wszystkie rozchody tego towaru nie będą wycenione. Znacząco utrudnia to proces zaksięgowania dokumentów magazynowych, dlatego należy zadbać, aby przed dniem księgowego zamknięcia miesiąca nie było takich przypadków;
w przypadku konieczności skorygowania ceny zakupu towaru po zamknięciu i zaksięgowaniu dokumentu PZ należy utworzyć dokument korygujący KPZ. Jeżeli korygowana partia towaru nie jest już dostępna, pod korektą PZ powstanie tzw. KWM . Wartość KWM można sprawdzić po wciśnięciu klawisza „F4” na dokumencie KPZ lub w Analizach magazynowych (raport „Zaokrąglenia i KWM”). W przypadku, gdy przy pozycji KWM pojawiła się wartość, należy upewnić się, że jest ona prawidłowo zaksięgowana spod dokumentu (jeżeli przewidziano) lub ręcznie w Księdze Handlowej na podstawie ww. raportu. KWM najczęściej powstaje podczas cenowych korekt PZ, ale czasem może zostać naliczona również podczas korekt ilościowych (kiedy pierwotna partia towaru została już częściowo lub w całości rozchodowana) lub ilościowo-cenowych;
należy zweryfikować czy dokumenty PZ posiadają prawidłowy typ eksportowości (kraj, wewnątrzunijny, import itp.) oraz walutę i wprowadzony kurs;
należy zwrócić uwagę i zweryfikować dane podstawowe (daty, dane kontrahenta);

dla dokumentów WZ:

należy pamiętać, że spod dokumentów WZ księgujemy wyłącznie wartość magazynową (KWS ). Wartość ta wyświetla się w okienku po kliknięciu klawisza „F4” na dokumencie WZ (podobnie jest na dokumencie FV/PR). Standardowo WZ wyświetla pozycje wg. wartości sprzedaży. Toteż można odnieść wrażenie, że wartościowo dokumenty WZ są zgodne z dokumentami sprzedażowymi. To ustawienie opcji w VENDO definiuje, czy dokumenty WZ są wyświetlane w cenach sprzedaży (standard), czy w cenach zakupu (opcja). Dlatego należy mieć na uwadze, że dekretacja dokumentów WZ dotyczy wyłącznie wartości KWS;
w przypadku, kiedy koszt własny jest księgowany spod dokumentów WZ:
przed zaksięgowaniem dokumentów WZ należy upewnić się, że wszystkie WZ posiadają naliczony KWS. W zdecydowanej większości przypadków brak utworzenia dekretu księgowego po wybraniu opcji zaksięgowania dokumentu wynika właśnie z braku wartości KWS na WZ. Dlatego też tak ważne jest upewnienie się, czy KWS został prawidłowo naliczony. Co więcej, nie wystarczy sprawdzić wartości pod dokumentem. Trzeba upewnić się, że dla każdej pozycji dokumentu KWS jest naliczony. Najlepiej zrobić to za pomocą raportu podsumowania dokumentów wg. pozycji (menu Analizy > Dokumenty > Podsumowanie dokumentu;




Raport „Podsumowanie dokumentów” w Analizach VENDO.ERP. Widoczna jest zaznaczona opcja „Ustawienia listy: Pozycje”, a także wartości w kolumnie „Koszt” (KWS). Dla pozycji, gdzie kolumna „Koszt” wykazuje wartość 0, należy podejrzewać brak prawidłowej wyceny partii. Należy wówczas sprawdzić dokumenty PZ / PW / PK lub MM+ stanowiące źródło tej partii, czy zostały prawidłowo wycenione.



należy zweryfikować, czy data wydania jest zgodna ze stanem faktycznym (jest to data decydująca o obowiązku podatkowym w CIT i VAT);
należy sprawdzić, czy dla wszystkich WZ zostały wygenerowane faktury sprzedażowe (PR jeżeli przewidziano). Jeżeli nie, takie WZ nie powinny być księgowane (zgodnie z zasadą współmierności kosztów z przychodami, nie powinniśmy aktywować kosztów do przychodów, których jeszcze nie ma);



w przypadku, kiedy koszt własny jest księgowany spod dokumentów sprzedażowych FV/PR:

należy bezwzględnie upewnić się, że wszystkie dokumenty WZ są zamknięte i mają wygenerowane dokumenty sprzedażowe. W przeciwnym razie dokumenty FV/PR zaksięgują się bez naliczonego KWS. Po zaksięgowaniu tych dokumentów mogą zostać wystawione WZ naliczające KWS, który nie zostanie już zaksięgowany (wymagało by to przeksięgowania dokumentów sprzedaży);
podobnie jak w poprzednim przypadku, również musimy się upewnić, że na pozycjach WZ KWS został prawidłowo naliczony (raport „Podsumowanie dokumentów” wg. pozycji dla WZ).



Czynności niezbędne do dokonania księgowego rozliczenia produkcji
Aby dokonać księgowego rozliczenia produkcji należy się upewnić, że:

wszystkie dokumenty PZ i PW zostały wycenione, zamknięte i poprawnie zaksięgowane;
wszystkie dokumenty RW zostały przeliczone i zaksięgowane (wyjątkiem będą dokumenty z inwentaryzacji / BO). Jeżeli na liście dokumentów RW znajdą się takie, które będą miały zerowe wartości, wówczas należy sprawdzić, czy wszystkie dokumenty PZ / PW zostały wycenione (sprawdzenia należy dokonać narastająco, a nie jedynie za zamykany okres);


(jeżeli występuje księgowanie równoległe na konta zespołu „5xx”) wszystkie pozostałe dokumenty (np. KO lub FZ), których zapisy księgowe obejmują księgowania na konta wydziałowe zespołu 5xx (dotyczy to zwłaszcza kont kosztów produkcji, jak np. 501, 502… które podlegają późniejszemu przeksięgowaniu), zostały zaksięgowane. Dotyczy to również ręcznych zapisów PK w Księdze, jak wynagrodzenia czy RMK;


została naliczona i automatycznie zaksięgowana amortyzacja za zamykany miesiąc w module Środki Trwałe. Aby naliczyć amortyzację, należy na liście środków trwałych wybrać przycisk „Funkcje” i opcję „Generuj miesięczną amortyzację dla zaznaczonych środków trwałych” (uprzednio z listy ŚT należy zaznaczyć wszystkie te, które podlegają amortyzacji w tym miesiącu; nie dotyczy to ŚT amortyzowanych jednorazowo lub liniowo dopiero od miesiąca następnego po bieżącym, zamykanym okresie). Następnie w zakładce „Miesięczna amortyzacja” należy wybrać opcję „Księguj wszystkie miesięczne amortyzacje” i wygenerować PK w Księdze;
wszystkie dekrety księgowe są sporządzone prawidłowo i są zbilansowane. Sprawdzenia dokonujemy na liście zapisów księgowych w Księdze, wybierając stosowny miesiąc księgowy i zaznaczając opcję „Tylko niezgodne”. Raport pozwala nam sprawdzić, które ewentualnie dekrety się nie bilansują i o ile. W prawidłowo zbilansowanych dekretach wartość kolumny „Persaldo” zawsze wynosi zero. Oznacza to, że strona WN jest równa stronie MA w danym zapisie księgowym. Na poniższym rysunku widzimy dokumenty FV i KO, których dekrety nie bilansują się o 0,01zł (co zapewne wynika z zaokrągleń i jest naturalne – należy dokonać ręcznej poprawki uzgadniającej zapisy) oraz dokumenty PW, dla których persaldo ma już znacznie większe wartości. W takiej sytuacji należy sprawdzić wytyczne opisane w poprzednim rozdziale dotyczącym księgowania dokumentów PW i uzupełnić braki lub dokonać poprawek;


Raport niezgodnych dekretów w Księdze Handlowej

raport „Obroty i Salda” w księdze handlowej wykazuje zbilansowane saldo WN i MA na koniec zamykanego okresu;


(jeżeli występuje księgowanie równoległe na konta zespołu „5xx”) saldo kont zespołu 4xx jest zgodne z saldem konta 490. Sprawdzenia można dokonać wykorzystując raport „Obrotów i Sald” i porównując obroty na kontach zespołu 4xx oraz obroty na koncie 490. Saldo sumy kont 4xx po WN powinno byś tożsame z saldem konta 490 po stronie MA. Na poniższym rysunku widzimy, że salda różnią się o 113,96zł (więcej jest po stronie MA na koncie 490). Należy sprawdzić, czy rozbieżność pojawiła się w zamykanym okresie, czy też już wcześniej. Dlatego też porównujemy salda WN i MA z kolumn „Obroty okr.” i „Obroty łącznie”. Na poniższym rysunku widać, że rozbieżność powstała już wcześniej (w okresie sprzed miesiąca maja) i w bieżącym miesiącu się powiększyła (saldo oznaczone cyfrą „1” na rysunku to -44,94zł, a cyfrą „2” to -113,96zł zatem nominalnie saldo „1” (okres bieżący) < „2” (narastająco)).




Raport „Obrotów i Sald” prezentujący konta zespołu 4xx
Różnicę możemy zidentyfikować za pomocą raportu „Kontrola kręgu kosztów” znajdującego się w Raportach Księgi Handlowej (w KH > zakładka Zapisy Księgowe > na górze listy przycisk „Funkcje” > Raporty > Kontrola kręgu kosztów). W raporcie tym najlepiej przyjąć kwalifikację według rodzaju dokumentu (tak jak na rys. poniżej). W raporcie należy pominąć:

PK dotyczące przeksięgowania rozliczenia produkcji (opisane w akapicie poniżej),
dokumenty RW dotyczące rozchodów półproduktów na produkcję, księgowanych z pominięciem kont zespołu 4xx. Takie dokumenty przeważnie księguje się wzorcem: WN konto rozliczenia produkcji (przeważnie 580) / MA konto magazynu (przeważnie półproduktów lub produkcji w toku 6xx) – wg. wartości magazynowej i dotyczą one rozchodów półproduktów (wcześniej wytworzonych na produkcji) w kolejnych etapach procesu produkcyjnego. Takich RW półproduktów może być w ramach jednego procesu produkcyjnego kilka (tzw. półprodukty zagnieżdżone – z jednego powstaje kolejny itd…);
dokumenty PW przyjmujące wyroby z produkcji na magazyn i księgowane z pominięciem kont zespołu 4xx, np. WN magazyn wyrobów gotowych (zwykle 600) / MA konto rozliczenia produkcji (przeważnie 580) – wg. wartości wyceny WG;
w szczególnych przypadkach ewentualne rozliczenia dokumentów RMK pomijające księgowanie w ramach kont zespołu 5xx;


Raport „Kontrola kręgu kosztów” pokazujący różnice pomiędzy wartościami zaksięgowanymi na kontach zespołu „4xx”, a kontem rozliczeniowym 490 i kontami zespołu „5xx” według rodzajów dokumentu



(jeżeli występuje księgowanie równoległe na konta zespołu „5xx”) saldo kont zespołu 4xx i 490 jest zgodne z saldem kont zespołu 5xx. Podobnie jak w punkcie powyżej. sprawdzenia można dokonać wykorzystując raport „Obroty i salda” w KH. Należy porównać sumę sald kont 4xx z sumą sald kont 5xx. Sumy powinny wskazywać tożsame wartości, za wyjątkiem sytuacji opisanych w punkcie powyższym, tj. księgowań RW dotyczących rozchodów półproduktów na produkcję i przyjęć PW WG na magazyn (księgowania z pominięciem kont zespołu 4xx);



Po wykonaniu powyższych weryfikacji należy dokonać przeksięgowań na kontach produkcyjnych zespołu „5xx” * (jeżeli przewidziano ich użycie). Czynności te można wykonać ręcznie za pomocą Poleceń Księgowania w Księdze, jednakże do tego celu mogą zostać przygotowane specjalne wzorce księgowe /jeżeli przewidziano/, tzw. automaty przeksięgowujące. Należy zwrócić szczególną uwagę, że przeksięgowań i rozliczenia produkcji dokonujemy wyłącznie wówczas, kiedy mamy pewność, że wszystkie dokumenty, w tym kosztowe i produkcyjne zostały zamknięte i prawidłowo zaksięgowane, a żadne nowe koszty nie zostaną już doksięgowane. Co do zasady wzorców przeksięgowujących jest kilka i należy je wykonywać w ustalonej kolejności (zgodnie z opisem nazw wzorców), czyli według ustalonej chronologii. Ponadto wzorce mogą korzystać z dodatkowo skonfigurowanych kont pozabilansowych, dla celów przeksięgowań. Po prawidłowym dokonaniu przeksięgowań konta produkcyjne zespołu „5xx” (np. 501, 502…) oraz konto rozliczenia produkcji (np. 580) powinny wykazywać zerowe salda na koniec zamykanego okresu.
Następnie należy odpowiednio aktywować część wartości odchyleń w koszty za pomocą ręcznego Polecenia Księgowania.
Czynności niezbędne do przygotowania księgowego zamknięcia miesiąca
Czynności obejmujące dokumenty i moduł księgowy
Przed wykonaniem rozliczenia księgowego miesiąca i jego zamknięciem, należy ze szczególną uwagą dokonać czynności i weryfikacji opisanych w punktach powyższych. Oprócz tego:



(jeżeli występuje księgowanie równoległe na konta zespołu „5xx”) należy upewnić się, że salda kont produkcyjnych zespołu „5xx” oraz rozliczenia produkcji (np. „580”) wykazują zero zarówno w zamykanym okresie, jak i narastająco;


należy zweryfikować, czy dokonano prawidłowego aktywowania części odchyleń (z konta rozliczenia odchyleń) w koszty (konto zespołu 7xx) /jeżeli przewidziano/;
należy zweryfikować prawidłowość zaksięgowanego PK z amortyzacją za dany okres;
należy zweryfikować PK z listami płac. Proszę mieć na uwadze, że powinny być zaksięgowane listy płac uwzględniające wszystkie naliczone wynagrodzenia w zamykanym miesiącu;
należy zweryfikować prawidłowość PK z RMK (jeżeli konieczne);
należy wykonać wszystkie pozostałe, a nie wymienione powyżej księgowania ręczne tak, aby można było uznać dzienniki księgowań PK za zamknięte;
należy upewnić się, że wszystkie dokumenty podlegające podatkowi VAT, zostały prawidłowo przeniesione do rejestrów VAT sprzedaży i zakupu. Dodatkowo w wersjach * do 2018-05 należy sprawdzić, czy wszystkie dokumenty SW (Sprzedaży Wewnętrznej) zostały wygenerowane i przeniesione do rejestrów VAT. Począwszy od wersji 2019-05 zamiast dokumentów SW, naliczenie i odliczenie VAT dla przewidzianych tego typu zdarzeń (operacji gospodarczych typu „zakup wewnątrzunijny”, „odwrotne obciążenie krajowe VAT”), ma miejsce bezpośrednio spod dokumentu pierwotnego (KO / FZ) – dokumenty SW już nie są generowane;
należy zaksięgować PK z rozliczeniem podatku VAT za zamykany miesiąc (PK powinien być uzgodniony z rejestrami VAT sprzedaży i zakupu oraz z wygenerowaną przez program deklaracją VAT i raportem JPK_VAT);
należy zaksięgować wszystkie płatności (wpłaty i wypłaty) w ramach stosownych rejestrów bankowych i kasowych w „Raporcie Finansowym” w module Płatności oraz dokonać odpowiednich rozliczeń w rozrachunkach;
należy zaksięgować różnice kursowe powstałe w płatnościach (Raport Finansowy > PPM > Raporty > Raport różnic kursowych) za dany okres. Należy upewnić się, że narastającą wszystkie różnice kursowe są zaksięgowane.

Dodatkowe sprawdzenia i weryfikacje
Aby upewnić się, że dane w Księdze odpowiadają danym w module magazynowym VENDO.ERP należy dokonać uzgodnienia stanów magazynowych z wartościami zaksięgowanymi na kontach magazynowych w Księdze. Ze strony Księgi należy, na koniec sprawdzanego okresu, zweryfikować saldo księgowych kont magazynowych. Kont tych może być kilka np. „310” konto magazynu materiałów / surowców i konto „600” dla wyrobów gotowych /konta poglądowe/ lub analityki dla każdego magazynu z osobna. Otrzymane wartości należy porównać ze stanami magazynów VENDO z modułu magazynowego. Odpowiedni raport znajdziemy w module Analizy > Magazyn > Stany na dzień. Raport pozwala na wyświetlenie wartości konkretnego magazynu na konkretny wskazany dzień okresu. Jeżeli będziemy chcieli sprawdzić stany więcej niż jednego magazynu możemy skorzystać z raportu „Rozliczenie magazynu”. Podsumowując, porównujemy saldo konta księgowego konkretnego magazynu (lub magazynów) ze stanem tego magazynu (wartościowo na dzień weryfikacji).
W przypadku wykrycia niezgodności sald kont księgowych ze stanami magazynowymi powinno się:

sprawdzić, czy wszystkie dokumenty magazynowe są zaksięgowane (bezwzględnie wszystkie dokumenty generujące ruchy na magazynach typu PZ, PW, RW, WZ, MM+ itp. i ich korekty, a także dokumenty dodatkowe jak PK, WK, ZR (jeżeli dokonuje się za ich pomocą wartościowych przesunięć miedzy magazynami bilansowymi ) powinny być prawidłowo zaksięgowane odpowiednimi wzorcami księgowymi we właściwym okresie);
zweryfikować, czy nie zostały naliczone KWM lub inne zaokrąglenia. Możemy tego dokonać w menu Analizy > Magazyny > Zaokrąglenia i KWM. Raport pozwala ustalić, czy w sprawdzanym okresie powstały wartości korygujące stan magazynowy, o które powinno się skorygować koszty sprzedaży (warto ten raport wykonać również narastająco, aby upewnić się, co do poprzednich okresów);
zweryfikować, czy wartość zaksięgowanego kosztu własnego sprzedaży spod dokumentów WZ jest zgodna z wartością rozchodu z magazynu. Szczegółowo temat ten omówiono w rozdziale II przy omawianiu dokumentów WZ. Szybkiego sprawdzenia możemy dokonać za pomocą raportu „Obroty magazynowe” (raport znajduje się w module Analizy > Magazyny). Pozwala on ustalić we wskazanym okresie, jakie ruchy magazynowe były (wartościowo i ilościowo) generowane np. poprzez poszczególne rodzaje dokumentów (ustawienie filtra podstawowego „wg rodzaju dokumentu”). Analizując pozycje „Wydanie zewnętrzne” oraz „Wydanie zewnętrzne – korekta” możemy ustalić, czy wartościowo rozchody te są zgodne z odpowiadającymi im saldami kosztowych („7xx”) kont księgowych. Sposób ten porównuje wartości KWS dla całych dokumentów WZ / KWZ, a nie poszczególnych pozycji. W przypadku rozbieżności należy postępować zgodnie z opisem przedstawionym w rozdziale II;
sprawdzić, czy obroty magazynowe (przychody i rozchody) w raporcie „Obroty magazynowe” są wartościowo zgodne z obrotami magazynowych kont księgowych w analizowanym okresie. Wymieniony raport oprócz sprawdzania kosztu własnego dla dokumentów WZ umożliwia sprawdzenie ruchów generowanych przez każdy rodzaj dokumentu (np. przychodów magazynowych z dokumentów PZ, PW, MM+ i innych, rozchodów z RW, WZ, MM-, itp.);
dokonać weryfikacji zastosowania i konfiguracji wzorców księgowych. Po pierwsze należy upewnić się, że dokumenty zaksięgowano właściwymi wzorcami księgowymi (sprawdzenia można dokonać na liście zapisów księgowych w Księdze, porównując numer dokumentu, który zawiera oznaczenie rodzaju dokumentu, z nazwą zastosowanego wzorca księgowego, która zwykle odpowiada danemu rodzajowi dokumentu). Po drugie należy sprawdzić, czy nie zaistniała w firmie nowa sytuacja (nowy proces biznesowy), która ma wpływ na przebieg dotychczasowego procesu księgowania (np. dodano nowy magazyn lub grupę asortymentową, dla których nie ustawiono odpowiednich księgowań lub kont księgowych – bardzo często zdarza się na przykład, że po dodaniu nowego magazynu, Klient zapomina uzupełnić pole z numerem konta księgowego tego magazynu, na jego karcie). Po trzecie należy sprawdzić, czy używane wzorce księgują prawidłowo (sprawdzenie pod kątem zbilansowania zapisów i poprawności merytorycznej stosowanych kont) oraz cechują się kompletnością zapisów (tzn. dla stosowanych kryteriów, np. serii, czy grupy towarowej, przewidziano księgowania wszystkich możliwych wariantów, w których te kryteria można by zastosować).

Księgowe zamknięcie okresu
Zamykanie ksiąg / zaksięgowanie dokumentów do Dziennika
W ustawieniach okresowych programu należy mieć wybrany miesiąc księgowy, w którym chcemy dokonać zamknięcia księgowań w ramach dzienników (Ustawienia > Okresowe > Parametry pracy KH).

Ustawienie aktualnego roku i miesiąca księgowego pracy w KH
Następnie w zakładce Zapisy Księgowe w Księdze Handlowej wybieramy z górnej belki przycisk „Funkcje”. Pojawią się dwie opcje:

Wybór opcji renumeracji dziennika /-ów na Zapisach księgowych w Księdze Handlowej

Renumeracja dziennika. Funkcja służy do dokonania renumeracji zapisów księgowych w ramach wybranego, konkretnego dziennika księgowego w danym miesiącu, narastająco, chronologicznie wg dat;
Renumeracja wszystkich dzienników. Funkcja służy do dokonania renumeracji zapisów księgowych w ramach dziennika / dzienników danego miesiąca, narastająco, chronologicznie wg dat. Renumeracja jest nieodwracalna i możliwa jedynie, kiedy zapisy są jeszcze w buforze księgowym (nie są zamknięte). Dokonanie renumeracji nie jest wymagane aby zamknąć dzienniki, ale należy pamiętać że po ich zamknięciu nie będzie już możliwa. Nie zaleca się dokonywania renumeracji, kiedy numery zapisów księgowych (nie dokumentów) są już poumieszczane na dokumentach księgowych, fakturach itp. Wówczas dokonanie renumeracji zdezaktualizowało by nadane wcześniej numery i wymusiło ich zmianę na opisanych dokumentach. Po dokonaniu renumeracji (lub rezygnacji z tego procesu) zaznaczamy zapisy księgowe w ramach dziennika i wybieramy opcję prawym przyciskiem myszy „Przenieś do Księgi Głównej F5”. Wówczas wszystkie zaznaczone zapisy zostaną zamknięte.


Zamykanie zapisów księgowych / przenoszenie do księgi głównej
Należy pamiętać, że system nie zamknie zapisów niezbilansowanych (oznaczonych wykrzyknikiem na liście zapisów). Możemy też wybrać wszystkie Dzienniki (łącznie, opcja "wszystkie") i dokonać zamknięcia zapisów z wszystkich dzienników z danego miesiąca w ramach jednej operacji.
UWAGA: Przeniesienie zapisów do Księgi Głównej to operacja, co do zasady, nieodwracalna. Co prawda, istnieje potem możliwość odksięgowania pojedynczych zapisów w przypadku błędów, ale nie ma możliwości blokowej lub zbiorczej – i jest to operacja specjalna.
Po przeniesieniu wszystkich zapisów mamy jeszcze opcję dotyczącą zablokowania wszelkich działań w ramach modułów KH, rejestry VAT i ŚT poprzez przycisk Funkcje (na Zapisach Księgowych w Księdze, z górnej belki) > Funkcje > Zamknięcie miesiąca. Jest to funkcja narastającego zamykania całej Księgowości. Ta operacja jest nieodwracalna dla Użytkownika i blokuje jakiekolwiek możliwości działania w zamkniętym okresie. Jest zalecana po całkowitym zamknięciu okresu w KH / VAT / ŚT i dokonaniu odpowiednich sprawdzeń i weryfikacji (np. bilansu sporządzonego z tego okresu).
Warto zaznaczyć, że system VENDO.ERP nie wymaga zamykania poprzednich okresów, aby zacząć pracować w nowym. Mamy możliwość pozostawienia poprzednich okresów otwartych (w buforze księgowym) i rozpoczęcia pracy w Nowym Roku obrachunkowym.

Opcja narastającego zamknięcia okresu w KH
Przeniesienie Bilansu Otwarcia (BO) na Nowy Rok obrachunkowy
W dowolnym momencie mamy możliwość skopiowania ustawień księgowych do Nowego Roku obrachunkowego (nie jest do tego wymagane zamknięcie bieżącego roku księgowego). Aby tego dokonać, najpierw należy utworzyć, w ustawieniach programu, Nowy Rok obrachunkowy (Ustawienia > Główne > Słowniki > Rok obrachunkowy). Następnie mamy możliwość przeniesienia (skopiowania) z bieżącego roku księgowego następujących ustawień:

planu kont;
wzorców księgowych;
raportów księgowych;
kont księgowych dla środków trwałych;
sald kont księgowych na BO.

W pierwszej kolejności powinniśmy przekopiować plan kont, a także wzorce, raporty księgowe oraz konta księgowań środków trwałych. Należy pamiętać, że jeżeli przekopiujemy sam plan kont i dokonamy na nim zmian, przekopiowanie raportów księgowych i kont księgowań środków trwałych może okazać się niemożliwe, zaś wzorce księgowe mogą funkcjonować nieprawidłowo. Będzie to spowodowane faktem, że w raportach oraz pod środkami trwałymi podpięte są konta z poprzedniego roku obrachunkowego. Skoro w Nowym Roku zostały one zmienione, bądź usunięte, nie można ich przekopiować. Dlatego też najlepiej skopiować wszystkie elementy, (oprócz sald kont na BO) i na tak zaimportowanym planie kont dokonywać zmian, wykonując je jednocześnie w raportach i wzorcach księgowych. Na Nowy Rok w ramach planu kont nie kopiują się konta analityczne dla kont rozrachunkowych (jak 201, 202 itp.). W trakcie roku obrachunkowego i dokonywania księgowań, konta te będą automatycznie zakładane przez wzorce księgowe. Bezcelowym byłoby kopiowanie czasem setek kont kontrahentów, kiedy nie wiemy, czy w ogóle będziemy z nich korzystać. Dlatego w systemie VENDO.ERP konta te nie są automatycznie kopiowane lecz dynamicznie tworzone podczas księgowania.
Sam proces kopiowania ustawień w Księdze Handlowej odbywa się w zakładce Plan Kont i dalej przycisk Funkcje (z górnej belki) > Przenieś z poprzedniego roku. Musimy pamiętać, że opcja ta jest dostępna tylko w pierwszym miesiącu (okresie) Nowego Roku obrachunkowego.

Dialog kopiowania ustawień z poprzedniego roku księgowego z zaznaczonymi opcjami do przeniesienia
Jeżeli na bazie danych mamy więcej niż jedną firmę, wówczas plan kont i pozostałe parametry mogą być skopiowane z innej firmy, niekoniecznie tej, w której aktualnie pracujemy (lista firm dostępna jest w opcji „Kopiuj z firmy: …”). Dopiero po skopiowaniu powyższych ustawień (tu ważna jest kolejność działań) można przystąpić do przeniesienia sald kont na BO w Nowym Roku obrachunkowym. Czynności tej można dokonywać wielokrotnie, kasując poprzednio wygenerowane BO i tworząc nowe. Aby skopiować salda kont na BO należy przejść na zakładkę Plan Kont w Księdze Handlowej i dalej przycisk Funkcje (z górnej belki) > Przenieś z poprzedniego roku. W okienku dialogowym należy w następujący sposób zaznaczyć opcje:

Przenoszenie sald kont na BO w Nowym Roku obrachunkowym
Oczywiście w opcji „Kopiuj z firmy: ...” powinna być wybrana firma, z której kopiujemy BO na konta księgowe do Nowego Roku obrachunkowego. Po dokonaniu przeniesienia BO, będzie ono widoczne w Nowym Roku księgowym na zapisach księgowych w sekcji BO.
Agenda

kolorem czerwonym oznaczono treści przeznaczone do użytku wewnętrznego – nie do publikacji dla Klientów.


zespół kont – blok kont księgowych określonego rodzaju, np. zespół kont „5xx” oznacza wszystkie konta kosztowe (kosztów wydziałowych) od 500 do 599


WG – Wyrób gotowy
UoR – Ustawa o Rachunkowości z dn. 29 września 1994 r. z późn. zm.
KWM – Korekta Wartości Magazynowej / Marży
KWS – Koszt Własny Sprzedaży
PK – tu rozumiane jako Polecenie Księgowania, ręczny zapis księgowy w Dzienniku Księgi Handlowej VENDO
Magazyn bilansowy – magazyn, na którym wszelkie ruchy są ewidencjonowane w Księdze za pomocą odpowiednich zapisów księgowych, w odróżnieniu od magazynu pozabilansowego, gdzie ruchy nie są ewidencjonowane księgowo, a sam magazyn nie ma reprezentującego go konta księgowego w planie kont.

Images









