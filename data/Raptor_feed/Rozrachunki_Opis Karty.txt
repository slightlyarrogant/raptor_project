# Rozrachunki

Dokumenty wymagające rozliczenia z płatnościami (typu Faktura sprzedaży VAT (FV), Faktura Zakupu (FZ) lub Koszty (KO)) generują rozrachunek (odpowiednio należność dla sprzedaży lub zobowiązanie dla zakupów). Stosowne rozliczenie tego typu dokumentów jest możliwe m.in.:
- W momencie wprowadzania/zatwierdzania płatności (spod karty płatności)
- W momencie zamykania dokumentu (jeżeli istnieją nierozliczone płatności na danym kontrahencie, program zapyta o rozliczenie)
- Bezpośrednio na dokumencie, klikając w sekcję płatności lub pole „zapłacono”
- W module Płatności (w ramach poszczególnych raportów Należności, Zobowiązań oraz Rozrachunków)
- W module Księga Handlowa na raporcie Rozliczenia

![tmpcf5ac32c-7a83-4708-9f0c-9d425515d73b](https://www.cfi.pl/vendohelp/content/imgs/X7/23c331afec47fbb68395bb6061d84a50-75028-0.png)

*Sposoby rozliczenia rozrachunku spod dokumentu*

Rozrachunki są generowane także przez dokumenty PK (Polecenia Księgowania tworzone w Księdze Handlowej) pod warunkiem, że dotyczą księgowań na konta rozrachunkowe. Naliczenia z not PK będą widoczne do rozliczenia na karcie płatności (przy posiadaniu odpowiednich uprawnień), spod dokumentów, rozrachunków w Płatnościach lub w rozliczeniach Księgi Handlowej. 

Po zaksięgowaniu dokumentów i płatności na odpowiednio skonfigurowane konta księgowe (np. 201-204) dokonane wcześniej rozliczenie zostanie przeniesione do modułu Księgi Handlowej. Jeżeli zatem rozliczymy płatność z dokumentem (lub dokumentami) w momencie jej wprowadzania, nie będzie potrzebne powtórne rozliczanie tej transakcji po jej zaksięgowaniu w module księgowym na poszczególne konta rozrachunkowe. Są to tzw. rozrachunki uwspólnione (pomiędzy modułem stricte finansowym – Płatności, a księgowym – Księga Handlowa). Rozliczenie w module płatności spowoduje automatyczne rozlicznie w module księgowym na stosownych kontach księgowych i na odwrót. Zaletą takiego rozwiązania jest znaczna oszczędność czasu dla osoby prowadzącej księgowość oraz zauważalne uproszczenie uzgadniania rozrachunków firmy. Oczywiście rozliczeń można dokonywać częściowo (np. część płatności z dokumentem, część płatności z wieloma dokumentami w tym z niektórymi w części itp.)

![tmp87eb3a8e-7e5e-4a48-985d-87ee8734a407](https://www.cfi.pl/vendohelp/content/imgs/K2/68405efd55b2c8102ffe67855c005771-83581-0.png)

*Rozliczenia do rozrachunku dokumentu kosztowego*

![tmp3bdbf7b5-6602-4725-9934-d46898f091d0](https://www.cfi.pl/vendohelp/content/imgs/K2/7432ce6031eec0ef9d9419614b1b6e45-78206-0.png)

*Faktura kosztowa rozliczona z zaliczką pracownika*

Należy pamiętać, że dokumenty i płatności dekretują się zawsze na wskazaną analitykę kontrahenta, wynikającą z „ID” jego kartoteki. Nie ma możliwości, żeby najpierw księgować dokumenty na konto ogólne, a później przeksięgowywać na konto klienta. Co więcej nie ma takiej potrzeby, gdyż informację o potencjalnym koncie do zaksięgowania, mamy już w momencie wystawiania dokumentu na konkretnego klienta. 

W podobny, jak powyżej opisano, sposób mogą być traktowane konta księgowe pracowników z tytułu rozliczeń płatności kartami (kiedy pracownik płaci za faktury dedykowaną kartą firmową). Wówczas płatność, jak i poszczególne faktury księgowane są na konto poszczególnego pracownika 235-ID, gdzie „ID” to unikalny numer identyfikacyjny kartoteki dla tego pracownika (karty), stanowiący analitykę jego konta księgowego. Charakterystyczną cechą tego typu kont rozrachunkowych jest powiązanie ich z tzw. klientem wewnętrznym, to jest kartoteką klienta wewnętrznego (w tym przypadku pracownika), na którego wystawiane są dokumenty płatności i kosztowe w systemie. Konta księgowe analityczne pozostałych rozrachunków z pracownikami z tytułu rozliczeń zaliczek będą generowane automatycznie według ID kartoteki klienta wewnętrznego danego pracownika. Powyższe rozwiązanie jest opcjonalne. Możemy użyć jednego konta (np. rozliczenie zaliczek / delegacji) i na nim prowadzić wszystkie rozrachunki oraz dokonywać rozliczeń (pod warunkiem, że nie wprowadzamy poszczególnych faktur, np. kosztowych rozrachunkowo po pracownikach).

Powyższy przykład zastosowania kont księgowych dla zaliczek dla pracowników możemy zastosować, kopiując go dla innych tytułów prowadzonych rozrachunków z pracownikami, np. z tytułu udzielonych pożyczek lub rozrachunków płatności kartą. Należy wówczas pamiętać, aby dla każdego z tych tytułów utworzyć osobne kartoteki kontrahentów wewnętrznych dla pracowników.

W przypadku kont księgowych zobowiązań publiczno-prawnych (podatki, ZUS-y itp.), mamy możliwość wyboru. Jeżeli chcemy mieć kontrolę w rozrachunkach nad wysokością tych zobowiązań i monitorować ich naliczenia i zapłaty, wówczas również definiujemy je jako rozrachunkowe uwspólnione (powiązane z ich reprezentacją w płatnościach za pomocą karty konkretnego klienta wewnętrznego), zaś jeżeli nie chcemy rozliczać rozrachunków, definiujemy je jako zwykłe konta księgowe. Dla każdego rodzaju zobowiązania publiczno-prawnego, ręcznie określamy stosowne konto księgowe (lub jego analitykę). Podobnie możemy skonfigurować inne konta np. środki pieniężne w drodze. 
