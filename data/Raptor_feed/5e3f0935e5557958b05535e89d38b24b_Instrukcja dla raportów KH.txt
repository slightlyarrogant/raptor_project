Instrukcja dla raportów KH
Metadata

url: http://192.168.33.19/master/docs/company/instrukcje-stanowiskowe/standarodwe/raporty-kh
scraped_at: 2024-09-05T12:15:55.332486
last_updated: 2024-09-05T12:15:55.332630
parent_id: 21c021b76586e248072c806c95187f09
path: aPaczka Plugin/Dobre praktyki/Szkolenia - B2B/Zestawienie webinaria/Zestawienie eSzkolenia/Inter stal/Handel/Magazyn/Praca z czytnikiem/Rozliczenie produkcji/Ustawienia Przyjmowanie Towaru na pakowaniu/Laguna/Analizy/Okucia/Montan stal/Instrukcja dla raportów KH
meta_tags: ['pozycji', 'raportu', 'kont', 'raport', 'jest', 'danych', 'raportów', 'sprawozdania', 'ramach', 'wartości']

Content
Cel
Poniższa dokumentacja pozwala na zapoznanie sie z zasadą funkcjonowania systemu w zakresie raportów dostępnych w module księgowym.
Uprawnienia lokalizacja
Funkcjonalność dostępna pod warunkiem posiadania modułu KH
Menu głownie > Księga handlowa > Obroty i salda kont/Zapisy księgowe/Raporty/Sprawozdania finansowe
Menu analizy > Zestawienie zapisów księgowych/Kontrola magazynu z księga
Zastosowanie i zakres wykorzystania raportów księgowych
Wykorzystanie raportów KH
W ramach modułu księgowego systemu VENDO.ERP do dyspozycji Użytkownika znajdują się dwa rodzaje raportów: standardowe, wbudowane w system oraz rekonfigurowalne, indywidualnie parametryzowane raporty wchodzące w skład osobnej sekcji w Księdze Handlowej. W kwestii raportów wbudowanych do najważniejszych zaliczamy:

Zestawienie obrotów i sald (analitycznie, syntetycznie, dla wybranego zakresu kont)

Podstawowe w pracy modułu księgowego zestawienie, zawierające informacje o obrotach na poszczególnych kontach księgowych w ujęciu „wartości bilansu otwarcia”, „obrotów za okres”, „obrotów narastająco”, „sald” oraz „persalda” na poszczególnych stronach WN i MA. Raport pozwala filtrować dowolne okresy miesięczne lub narastające po sobie w ramach danego roku obrachunkowego. Możemy więc zaprezentować raport za okres jednego miesiąca np. 05-2019, jak również za okres od 02-2019 do 05-2019 itp. Raport pozwala na wyświetlanie zapisów z bufora i zatwierdzonych (łącznie) lub tylko zatwierdzonych (zamkniętych). Prezentowane dane mogą być wyświetlane w ramach syntetyki kont lub dowolnego poziomu szczegółowości analityki. Dodatkowo mamy możliwość filtrowania „kont bez obrotów”, „kont bez zerowych sald”, „analityk kontrahentów”, czy „kont pozabilansowych”. Raport dostępny jest z poziomu zakładki w module Księgi Handlowej.

Raport „Obroty i Salda”

Zestawienie zapisów kont

Bardzo użyteczny raport pozwalający wyświetlić zapisy w ramach wskazanych analityk kont. W ustawieniach raportu mamy możliwość wyboru zakresu kont z dokładnością do syntetyki lub konkretnej analityki konta. Ponadto z dostępnych filtrów możemy wybrać, czy raport ma być wykonany z dokładnością do kont syntetycznych, czy analitycznych, czy uwzględniać w zapisach BO lub BZ oraz czy pokazywać zapisy z kont pozabilansowych. Raport wykonujemy dla określonego przedziału czasu dla roku obrachunkowego, w którym aktualnie pracujemy (minimalnym okresem jest jeden miesiąc).

Raport „Zestawienie zapisów kont” w KH
Podsumowując, raport umożliwia wyfiltrowanie zapisów, w ramach dowolnego zakresu kont syntetycznych (lub analitycznych) np. od konta 750 do konta 751 i prezentacje zapisów na poszczególnych analitykach tych kont (jeżeli tak ustawiono). Raport dostępny jest w zakładce „Zapisy Księgowe” modułu Księga Handlowa, po wybraniu przycisku „Funkcje” (w górnym lewym rogu okna) i opcji „Raporty” lub z poziomu menu Analizy VENDO w sekcji Księga Handlowa.

Podsumowanie obrotów w ramach dzienników

Raport pozwala sprawdzić obroty w ramach poszczególnych dzienników Księgi dla określonego (wybranego) okresu (miesiąca). Raport, podobnie jak „Zestawienie zapisów kont” dostępny jest w zakładce „Zapisy Księgowe” modułu Księga Handlowa, po wybraniu przycisku „Funkcje” i opcji „Raporty” lub z poziomu menu Analizy VENDO w sekcji Księga Handlowa.

Raport „Podsumowanie obrotów dzienników” w KH

Kontrola kręgu kosztów

Raport umożliwia sprawdzenie, czy na zapisach księgowych zawierających konta zespołu „4”, zawarte są odpowiadające im równoległe księgowania kont zespołu „5” i konta 490. Służą do tego kolumny „Konta 4xx”, „Konto 490” i „Konta 5xx i 6xx”, wyświetlające odpowiednie wartości z zapisów. Jeżeli kwoty różnią się w poszczególnych kolumnach dla danego zapisu, oznacza to niezgodność i konieczność weryfikacji księgowania, jak na poniższym rysunku.

Raport „Podsumowanie obrotów dzienników” w KH
Raport wykonujemy dla określonego przedziału czasowego (minimalnym okresem jest jeden miesiąc). Ze sprawdzenia można wykluczyć konta zespołu „6”, zaznaczając opcję „Bez kont zespołu 6” w dolnym lewym rogu okna raportu. Należy jednak pamiętać, że raport sprawdza konta w obrębie całego zapisu, zatem jeżeli oprócz kont zespołu „6” w ramach zapisu znajdują się konta zespołu „4” lub „5” to i tak raport będzie go brał pod uwagę.

Kontrola magazynu z Księgą

Raport pozwala w prosty sposób uzgodnić wartość magazynu z saldem konta księgowego tego magazynu w Księdze. Porównuje on wartość przychodu / rozchodu pochodzącą z dokumentu, z wartością WN / MA konta księgowego magazynu. Raport ma zastosowanie w sytuacjach, kiedy do jednego magazynu jest przypisane tylko jedno konto księgowe (1 do 1). W ustawieniach raportu wskazujemy okres, dla którego dokonujemy sprawdzenia, wybieramy magazyn oraz podajemy jego odpowiednik konta księgowego z planu kont. Ponadto jeżeli opcja „Tylko dokumenty magazynowe” jest odznaczona, wówczas możemy wyfiltrować konkretny rodzaj dokumentów, dla których dokonujemy weryfikacji, z listy „Rodzaj dokumentu”. Dodatkowo możemy wyświetlać dokumenty zgodne i/lub niezgodne (używając stosownych filtrów w dolnej części okna).

Raport „Kontrola magazynu z księgą”
Na powyższej ilustracji można zauważyć dokument zgodny (wiersz oznaczony kolorem zielonym), tzn. że wartość przychodu na dokumencie jest tożsama z wartością zaksięgowaną na koncie księgowym magazynu, na którym wystawiono ten dokument. Na czerwono zaś zakreślono dokument niezgodny (wartość dokumentu w podanym okresie 201907 jest równa 0, zaś na koncie księgowym magazynu zaksięgowano 1 500,00zł, co sprawia, że saldo w KH będzie się różnić od stanu magazynu w tym okresie o podaną kwotę różnicy). Raport, tak jak pozostałe opisane raporty, dostępny jest w zakładce „Zapisy Księgowe” modułu Księga Handlowa, po wybraniu przycisku „Funkcje” i opcji „Raporty” lub z poziomu menu Analizy VENDO w sekcji Księga Handlowa.
Jak już wspomniano, oprócz powyżej wymienionych, najważniejszych raportów wbudowanych, mamy możliwość skorzystania z raportów edytowalnych, których zastosowanie opisano w kolejnym podrozdziale niniejszego opracowania.
Zastosowanie edytowalnych raportów księgowych, gotowe szablony
Standardowo w systemie na potrzeby Księgi Handlowej i e-Sprawozdań Finansowych posiadamy następujące sprawozdania:

Bilans (wymaga parametryzacji)
Rachunek zysków i strat porównawczy (wymaga parametryzacji)
Rachunek zysków i strat kalkulacyjny (wymaga parametryzacji)
Rachunek przepływów pieniężnych met. pośrednią (wymaga parametryzacji)
Rachunek przepływów pieniężnych met. bezpośrednią (wymaga parametryzacji)
Zestawienie zmian w kapitale własnym (wymaga parametryzacji) Wyżej wymieniona lista jest listą standardową i obrazuje podstawowe dostępne raporty i zestawienia zgodne z załącznikiem nr 1 Ustawy o Rachunkowości. W systemie VENDO posiadamy również stosowne raporty zgodne z załącznikiem nr 4 i 5 Ustawy.


Lista dostępnych sprawozdań w module „Raporty” KH
Wymienione raporty są wstępnie skonfigurowane pod kątem układu i budowy poszczególnych pozycji, jak również skojarzone z raportami w module e-Sprawozdań. Wymagają jednak parametryzacji merytorycznej, czyli skojarzenia (podpięcia) poszczególnych kont księgowych w ramach poszczególnych pozycji. Po dokonaniu parametryzacji kont i weryfikacji wyświetlanych wartości, raporty stanowią bieżącą i kompletną informację finansową podmiotu (pod warunkiem dokonania wszystkich niezbędnych księgowań w raportowanym okresie). Każdy z wymienionych raportów można drukować, zapisywać w plikach pdf, a także eksportować do formatu xls itp. Ponadto można je dowolnie kopiować i powielać. Istnieje możliwość konfiguracji przez Klienta innych dodatkowych zestawień i raportów pod warunkiem dostępności danych w systemie (tj. z KH (obroty i salda kont) bądź analiz sprzedaży, zakupu, kosztów lub obrotów magazynowych).
Tworzenie i edycja raportów księgowych w module KH
Utworzenie nowego raportu KH
W Raportach Księgi Handlowej mamy możliwość tworzenia nowych raportów, całkowicie od podstaw. Aby zacząć, należy przejść do zakłady Raporty w module Księga Handlowa i kliknąć prawym przyciskiem myszy opcję „Dodaj raport”. System zapyta o nazwę raportu oraz o nazwy dla poszczególnych kolumn raportu (Wartości od 1 do 5). W przypadku tworzenia raportu na potrzeby modułu e-Sprawozdania, wybieramy stosowny szablon z listy rozwijanej na dole okna.

Dialog dodawania nowego raportu w module KH
Po wypełnieniu powyższych danych, zapisujemy je przyciskiem „OK”. Nasz raport pojawia się na liście wszystkich raportów. Klikamy na niego i wybieramy parametry raportu do otwarcia. System podpytuje o okres księgowy, za jaki ma być wykonany raport (minimalnie może to być jeden miesiąc w ramach aktywnego roku obrachunkowego). Kolejnym parametrem jest podanie okresu właściwego dla analiz systemowych, według którego mają być pobierane dane (jeżeli przewiduje to konfiguracja raportu).

Dialog z parametrami przy otwieraniu raportu w module KH
Po zatwierdzeniu przyciskiem „OK” powyższego okna, pojawia się puste okno raportu. W tym momencie zaczynamy dokonywać konfiguracji. Należy zatem dodać poszczególne pozycje raportu, które mogą być zhierarchizowane, tzn. że pozycje mogą być przypisane do poszczególnych poziomów, np. pozycja pierwsza nazwana jako „Przychody”, może zawierać dalsze uszczegóławiające ją subpozycje. Pozycję dodajemy za pomocą funkcji „Dodaj nowy element”. Następnie podajemy nazwę pozycji. Opcjonalnie możemy edytować wagę pozycji, czyli mnożnik określony jako przeniesienie w górę z wagą (np. jeżeli chcemy, aby subpozycja była odejmowana, wartość pola mnożnik określamy jako „-1”, a jeżeli chcemy, aby w ogóle nie była brana pod uwagę do sumowania w poziomie wyżej, wpisujemy wartość „0”). Możemy również ustawić, aby pozycja w raporcie była pogrubiona (wyróżniona – stosowane głównie dla pozycji sumujących). Dodatkowo, jeżeli tworzymy raport dla modułu e-Sprawozdań, wybieramy odpowiednik pozycji z predefiniowanego szablonu konfiguracyjnego (opcja ta wymagana jest tylko dla s-Sprawozdań Finansowych). W dolnej części dialogu ustawiamy typ operacji dokonywanej w ramach pozycji. Standardowo jest to składnik dodawania (oznacza to, że poszczególne subpozycje są agregowane).

Dialog dodawania nowej pozycji w ramach raportu KH
Po zatwierdzeniu dodawania nowej pozycji, zostanie ona wyświetlona jako wiersz w raporcie. Po kliknięciu na nią prawym przyciskiem myszy otrzymujemy nowe opcje. Mamy możliwość dodania kolejnej pozycji na tym samym poziomie lub dodania subpozycji, będącej jej składową. Oprócz tego, możemy ponownie edytować dodany element lub go usunąć. Należy pamiętać, że edycja lub usuwanie elementów z raportu jest możliwe tylko wtedy, kiedy nie ma pod nie podpiętych subelementów.

Dialog funkcji dostępnych dla elementu raportu KH
Za pomocą opisanych funkcji możemy przygotować mniej lub bardziej rozbudowane zestawienia, zawierające od jednego do kilkunastu podpoziomów danych. Poniżej przykład prostego szablonu przygotowanego w parę minut, służącego do wyliczania wyniku finansowego.

Przykładowy raport Użytkownika utworzony w module Raporty KH
Pozycje 3 i 4 oznaczone jako Wynik i Wynik podatkowy (dochód) to pozycje wynikowe wymagające odpowiedniej konfiguracji wyliczeniowej opisanej m.in. w poniższym podrozdziale.
Edycja i parametryzacja raportów księgowych w module KH
Aby raporty funkcjonowały prawidłowo, należy przeprowadzić proces parametryzacji merytorycznej. Polega on na podpięciu stosownych danych pod pozycje szablonu raportu. Do dyspozycji mamy możliwość podpięcia danych z Księgi Handlowej (opcja Dodaj pozycje), z rejestrów VAT (opcja Dodaj rejestr VAT) oraz z analiz systemowych (Dodaj analizę sprzedaży / zakupów / kosztów czy obrotów).

Parametryzacja danych w ramach pozycji raportu KH
Każda z wymienionych opcji posiada stosowne filtry i kryteria, dzięki którym jesteśmy w stanie w znaczący sposób zawęzić i wyselekcjonować zakres danych potrzebnych do prezentacji w ramach konkretnej pozycji raportu. Najczęstszym źródłem danych na potrzeby raportów księgowych jest Księga Handlowa, a konkretnie zapisy księgowe i wynikające z nich obroty i salda na wskazanych kontach księgowych. Wybierając opcję „Dodaj pozycje” pojawi się okno dialogowe (PtrScn poniżej), w którym z obrotów i sald będziemy mieli możliwość wskazania informacji:

z jakiego konta księgowego mają być pobierane dane dla pozycji (możemy wskazać konto syntetyczne np. 701, gdzie dane będą pobierane z wszystkich analityk tego konta, lub konkretną analitykę np. 701-01-01) – opcja Wartość z obrotów i sald;
(zamiennie z powyższą opcją) z jakiego zakresu kont lub grup analityk mają być pobierane dane dla pozycji (w tym miejscu tworzymy wzorzec określający np. zakres kont stanowiący źródło danych. Wzorce konfigurujemy używając tzw. regexów, czyli wyrażeń regularnych, np. stosując ciąg znaków (.) możemy zastąpić dowolny poziom analityki konta – dla przykładu wyrażenie 701-01-(.) oznacza, że dla pozycji, raport ma zaczytać dane ze wszystkich analityk drugiego poziomu dla konta 701 i jego pierwszej analityki 01) – opcja Wartość z obrotów i sald – wg wzorca;
źródła dla pobieranej wartości – obroty (narastająco) WN lub MA, obroty za wskazany okres WN lub MA, saldo WN lub MA, wartość z Bilansu Otwarcia kont/a WN lub MA, wartość z Bilansu Zamknięcia kont/a WN lub MA lub też wartość z Budżetu WN lub MA (z reguły np. dla Rachunku Wyników stosujemy opcję obrotów za okres, dla Bilansu wskazujemy salda, dla kolumn raportów prezentujących dane z poprzedniego roku obrachunkowego wybieramy BO).

Zamiennie do danych z obrotów i sald możemy wykorzystać wartości pobierane z przeniesienia z innych pozycji raportu lub innych raportów, wartości równoległe z pozostałych kolumn raportu, wartości określane z ręki – tzw. stałe oraz wartości warunkowane funkcją.

Dialog dodawania danych w pozycji raportu z Księgi Handlowej
Wartość z przeniesienia dotyczy tzw. pozycji wynikowych, kiedy potrzebujemy wykonać jakieś działanie arytmetyczne na wartościach z poszczególnych wierszy. Dla przykładu w raporcie utworzonym w poprzednim podrozdziale (Rysunek 11) dla wyliczenia wartości wiersza nr 3 Wynik potrzebujemy odjąć sumę kosztów (wiersz nr 2) od sumy przychodów (wiersz nr 1). Konfiguracji tej dokonujemy poprzez wybranie w ramach pozycji nr 3 Wynik na oknie dialogowym (Rysunek 13) opcji Wartość z przeniesienia, a następnie po kliknięciu w przycisk „Zmień” i wskazaniu nazwy tego raportu, wybieramy pozycję do przeniesienia (w naszym przypadku będzie to pozycja nr 1 Przychody). Po zatwierdzeniu (przyciskiem „OK”), nazwa pozycji pojawi się w widoku pozycji. Następnie powtarzamy całą operację dla pozycji nr 2 Koszty, z tą różnicą, że w oknie dialogowym dodawania pozycji w polu „Mnożnik” umieszczamy wartość „-1” (PrtScn poniżej), aby ustawić operację odejmowania.

Ustawienie mnożnika na dialogu dodawania danych pod pozycję raportu KH
W polu Mnożnik , możemy umieszczać dowolną wartość liczbową (z dokładnością do 4 miejsc po przecinku), stąd pole to może służyć nie tylko do przenoszenia w górę jako wartości ujemnej (wartość mnożnika „-1”) lecz dla przykładu wyliczenia wartości podatku (wartość mnożnika odpowiadająca stawce podatkowej np. „0,19”) po wskazaniu z przeniesienia - pozycji z podstawą opodatkowania.
Opcji Wartość z przeniesienia możemy stosować kilkukrotnie i możemy za jej pomocą tworzyć różne wzory do wyliczania wartości w ramach pozycji raportu (np. A + B – C…), jak zaprezentowano na poniższej ilustracji.

Wartości z przeniesienia w ramach pozycji raportu Zysk (strata) brutto dla RZiS
Należy również pamiętać, że przeniesienia można dokonywać z innych raportów, nie tylko w ramach bieżącego, który edytujemy. Na przykład w Bilansie w pozycji dotyczącej Zysku (straty) netto w Pasywach, dokonujemy przeniesienia wartości z odpowiadającej pozycji z Rachunku Zysków i Strat. Dzięki temu wartość dla tej pozycji jest pobierana automatycznie, a uruchomienie raportu Bilansu powoduje jednoczesne przeliczenie RZiS.
Oprócz Wartości z przeniesienia , jako źródło danych możemy wykorzystać także Wartość równoległą. Odnosi się ona do wartości z odpowiadającej w ramach wiersza wartości z sąsiednich kolumn (z listy wybieramy, z której kolumny chcemy skopiować dane).
Często wykorzystywaną opcją jest również Stała. Po wybraniu tej opcji mamy możliwość wpisania dla danej pozycji konkretnej wartości ręcznie. Przydaje się to w przypadku, kiedy chcemy zawrzeć w raporcie dane, dla których nie mamy źródła w postaci danych z kont księgowych lub analiz systemowych.
Obsługa modułu e-Sprawozdania Finansowe
W systemie VENDO dostępny jest dedykowany moduł w ramach Księgi Handlowej służący przygotowaniu elektronicznego sprawozdania finansowego w formacie pliku xml, zgodnego z wymaganiami MF i KRS. Obsługiwane są wersje sprawozdania dla:

jednostki innej zgodnie z zał.1 do UoR,
jednostki mikro zgodnie z zał.4 do UoR,
jednostki małej zgodnie z zał.5 do UoR.

Każde sprawozdanie można przygotować w odpowiednim typie danych liczbowych: w złotych lub w tysiącach złotych. Ponadto od 01 września 2019 roku system VENDO w pełni wspiera nową strukturę (schemę) opublikowaną na stronach MF w wersji 2.

Tworzenie nowego e-Sprawozdania (wybór typu jednostki)
W ramach modułu mamy możliwość wygenerowania kompletnego pliku ze sprawozdaniem, zawierającego:
Pkt. 1. określenie danych podmiotu identyfikującego jednostkę składającą sprawozdanie;
Pkt. 2. wprowadzenie do sprawozdania finansowego;
Pkt. 3. informację dodatkową;
Pkt. 4. dane dotyczące podatku dochodowego (w wersji uproszczonej i rozszerzonej);
Pkt. 5. raporty księgowe (wszystkie oznaczone gwiazdką w powyższym akapicie).

Moduł składa się z dwóch części. Pierwsza z nich obejmuje punkty 1-4 i składa się z tzw. raportów stałych.
Aby dodać poszczególne raporty do sprawozdania należy skorzystać z rozwijanej listy u dołu okna formularza i wybrać przycisk „Dodaj” (zielony „+”).

Dodawanie raportu do e-Sprawozdania
Raporty stałe zawierają obligatoryjne pozycje sprawozdania, stanowiące najczęściej formularze do uzupełnienia. W przypadku punktu 1. z powyższej listy (pierwszego raportu), system automatycznie uzupełnia podstawowe informacje dotyczące podmiotu wypełniającego sprawozdanie. Pobierane są one z ustawień programu i danych jednostki uzupełnionych w parametrach pracy programu.

Karta danych podstawowych podmiotu składającego SF
Zakres danych obejmuje numer NIP, numer KRS (podanie numeru KRS jest obowiązkowe dla jednostek wpisanych do Krajowego Rejestru Sądowego), nazwę, dokładny adres siedziby oraz okres sprawozdawczy i datę sporządzenia sprawozdania. Szczególną uwagę należy zwrócić przy podawaniu numeru rejestrowego firmy NIP i KRS. Dla jednostek posiadających nadany numer KRS (dotyczy przedsiębiorców wpisanych do rejestru przedsiębiorców KRS) podanie go jest obowiązkowe i niezbędne, aby plik sprawozdania mógł być złożony w Repozytorium Dokumentów Finansowych KRS. Przy wypełnieniu wyłącznie numeru NIP sprawozdanie będzie składane do Szefa KAS (dotyczy podmiotów będących płatnikami podatku PIT – osób fizycznych prowadzących działalność gospodarczą).

Karta – Wprowadzenie do SF
Punkt 2. dotyczący wprowadzenia do sprawozdania to formularz zawierający ustandaryzowane pytania określone w Ustawie. Dotyczą one głównie przedmiotu działalności jednostki (PKD), czasu trwania działalności, informacji o danych łącznych, informacji o kontynuowaniu działalności oraz zastosowanych zasadach rachunkowości. Tutaj możemy również umieścić informacje uszczegóławiające do sprawozdania, wynikające z potrzeb lub specyfiki jednostki (w dolnej części formularza).

Karta – Dodatkowe informacje i objaśnienia
W punkcie 3. dodajemy pliki związane z informacją dodatkową sprawozdania (przycisk „Dodaj plik” w górnej części okna formularza). Należy pamiętać, że zgodnie ze specyfikacją udostępnioną przez MF, nazwa pliku nie może zawierać spacji, polskich znaków diakrytycznych i znaków specjalnych oraz musi mieć długość w zakresie 5-55 znaków. Jednym z dopuszczalnych i zalecanych rozszerzeń załączanych plików jest pdf.


Karta – Dane dotyczące podatku dochodowego w wer. rozszerzonej
Punkt 4. dotyczy danych związanych z podatkiem dochodowym przedsiębiorstwa. Jeżeli firma podlega obowiązkowi wykazania tych danych, powinna skorzystać z wersji rozszerzonej formularza. Zawiera ona informacje dotyczące przychodów i kosztów różnicujących wynik bilansowy i podatkowy. Pozwala także zamieścić podstawę prawną (odpowiedni artykuł, ustęp, punkt i literę Ustawy) dla poszczególnych pozycji różnicujących.
Druga część modułu e-Sprawozdań obejmuje formularze związane z prezentacją danych księgowych (obligatoryjnie Bilans i Rachunek Zysków i Strat). Dane dla raportów księgowych w sprawozdaniu są pobierane bezpośrednio z odpowiednio skonfigurowanych raportów w module Księga Handlowa > Raporty. Standardowo są one konfigurowane dla celów integracji z modułem e-Sprawozdań, jednakże parametryzacji wymagają poszczególne ich pozycje i podpięcie pod nie właściwych kont księgowych z planu kont. Czynności tej dokonuje Użytkownik po stosownym przeszkoleniu.
W wyniku konfiguracji raportów i wypełnienia poszczególnych pól formularza e-Sprawozdania powstaje plik w formacie xml, który należy wygenerować i zapisać. Najpierw sprawozdanie zapisujemy do bufora, gdzie jest możliwość edycji danych – jest to tzw. edytowalna wersja robocza. Po uzupełnieniu wszystkich formularzy i załączników zatwierdzamy sprawozdanie przyciskiem „Zatwierdź”. Po zatwierdzeniu uaktywni się przycisk „Zapisz do pliku” umożliwiający zapisanie pliku e-Sprawozdania we wspomnianym formacie xml. Otrzymany plik należy podpisać kwalifikowanym podpisem elektronicznym lub profilem zaufanym (ePUAP) przez odpowiednie uprawnione osoby. Sam proces podpisu ma miejsce poza systemem VENDO i powinien być dokonany w aplikacji MF dostępnej na stronie www:
https://www.podatki.gov.pl/e-sprawozdania-finansowe/aplikacja/
Aktualnie (na moment tworzenia niniejszego dokumentu) pod powyższym adresem znajduje się webowa wersja aplikacji do edycji i podpisywania plików e-sprawozdań, obsługująca najnowszą wersję schemy 2.0. Podpisanie pliku xml e-sprawozdania wygenerowanego z systemu VENDO w aplikacji MF gwarantuje weryfikację jego struktury i zapewnia zgodność z formatami wymaganymi przez MF i KRS. Użycie aplikacji MF nie jest obowiązkowe (pełni bardziej rolę weryfikacyjną).
Jeżeli po zatwierdzeniu sprawozdania będziemy potrzebowali zmienić w nim jakieś dane lub je poprawić / uzupełnić, możemy wskazane sprawozdanie skopiować (przycisk Funkcje > Kopiuj). Powstanie wówczas jego wierna kopia zapisana do bufora (a więc do momentu jej zatwierdzenia możemy dowolnie ją edytować).

Kopiowanie sprawozdania
Images






















